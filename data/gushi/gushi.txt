來年二月二，與汝暫相棄。燒灰散長江，勿占檀那地。
走却坐禪客，移將不動尊。世間顛倒事，八萬四千門。
萬事若在手，百年聊稱情。他時南嶽去，記得此巖名。
山鬼煖或呼，溪魚寒不跳。晚景愈堪觀，危峰露殘照。
藥苗不滿笥，又更上危顛。回指歸去路，相將入翠烟。
鏡湖中有月，處士後無人。荻笋抽高節，鱸魚躍老鱗。
剎剎現形儀，塵塵具覺知。性源常鼓浪，不悟未曾移。
近來好裹束，各自競尖新。稱無二三兩，因何號一斤。
此物不難知，一雄兼一雌。請將打破看，方明混沌時。
欲識永明旨，門前一湖水。日照光明生，風來波浪起。
獨步出衡茅，寒雲著地交。燒平多敗穴，葉落見危巢。
石城古岸頭，一望思悠悠。幾許六朝事，不禁江水流。
日覺儒風薄，誰將霸道羞。亂臣無所戄，何用讀春秋。
散誕愛山客，凄凉懷古心。寒風天闕晚，盡日倚軒吟。
松節凌霜久，蓬根逐吹頻。羣生各有性，桃李但爭春。
掩靄愚公谷，蕭寥羽客家。俗人知處所，應爲有桃花。
莫折紅芳樹，但知盡意看。狂風幸無意，那忍折教殘。
朝日城南路，旌旗照綠蕪。使君何處去，桑下覓羅敷。
事與年俱往，情將分共深。莫驚客鬢改，只是舊時心。
暫別勞相送，佳期願莫違。朱顔不須老，留取待郎歸。
拂匣收珠佩，迴燈拭薄妝。莫嫌春夜短，匹似楚襄王。
簪組非無累，園林未是歸。世喧長不到，何必故山薇。
小舫行乘月，高齋卧看山。退公聊自足，爭敢望長閑。
跂石仍臨水，披襟復挂冠。機心忘未得，棋局與魚竿。
勁節生宮苑，虛心奉豫遊。自然名價重，不羨渭川侯。
細韻風中遠，寒青雪後濃。繁陰堪避雨，效用待東封。
碧草垂低岸，東風起細波。橫汾從游宴，何謝到天河。
昨朝纔解凍，今日又開花。帝力無人識，誰知玩物華。
細麗披金彩，氛氳散遠馨。汎杯頻奉賜，緣解制頹齡。
曠望叢臺路，飄颻楚塞人。琴堂無故舊，何計免霑巾。
望苑迴先馬，山城駐使車。塗中值歸雁，頻寄北來書。
近貴全爲聵，攀龍即是聾。雖然三箇耳，其奈不成聰。
午未未未申，申卯卯辰辰。巳巳巳午午，朔望一般輪。
秋江烟島晴，鷗鷺行行立。不念觀世音，爭知普門入。
祗應天上路，不爲下方開。道既學不得，仙從何處來。
般若大神珠，分形萬億軀。塵塵彰妙體，剎剎盡毗盧。
一念周沙界，日用萬般通。湛然常寂滅，常展自家風。
嘉州山水地，二蜀最爲美。翠嶺疊峨眉，長瀾湧錦水。
釣舟浮淺瀨，岡舍晚重林。雲放千峰出，花藏一徑深。
今年五十五，脚未蹋寸土。山河是眼睛，大海是我肚。
欲識曹溪旨，雲飛前面山。分明真實箇，不用別追攀。
推真真無物，窮妄妄無形。返觀真與妄，真妄亦虛名。
心閒增道氣，忍事敵災屯。謹言終少禍，節儉勝求人。
金斝又聞泛，玉山還報頹。莫教更漏促，趁取月明迴。
行似針氈動，卧似栗裘圓。莫欺如此大，誰敢便行拳。
道格何曾格，言糊又不糊。渾身總是眼，還解識人無。
久久終須要，而今未要君。有時閑憶著，大是要知聞。
當塗當塗見，蕪湖蕪湖見。八月十五夜，一似沒柄扇。
駿馬機前異，遊人肘後懸。既參雲外客，試爲老僧看。
覿面難逢處，如何顧鑒咦。乞師垂半偈，免使後人疑。
松接朝天路，鐘聞賈客船。醮壇秋有月，丹井古無泉。
山礦生金乳，地官闢關門。石礦水直出，供養天心尊。
天風毗地勢，地水轉勢頭。沙石立來堆，水心主巨州。
乾坤並萬象，地獄及天堂。物物皆真見，頭頭用不傷。
堆山積嶽來，一一盡塵埃。更擬論玄妙，冰消解瓦摧。
辯口利舌問，高低總不虧。還知應病藥，診候在臨時。
當人如舉唱，三句豈能該。有問如何事，南嶽與天台。
相見不揚眉，君東我亦西。紅霞穿碧落，白日繞須彌。
雲門透法身，法身何許人。雁回沙塞北，鸚鵡慕西秦。
嘉陽信美郡，風物眷多奇。有湖題明月，有樓名荔枝。
纖吹浮雲薦，非因散巧樓。靈儔不可覿，仙溪泛悠悠。
隔岸黄鸝語，當軒白鳥斜。晚來風緊處，飛絮滿人家。
安得神仙術，試爲施康濟。使此平望村，如吾江子匯。
塞日穿痕斷，邊雲背影飛。縹緲隨黄屋，陰沈護御衣。
今日出東郊，東郊好春色。青青原上草，莫放征馬食。
慈悲與喜捨，歷劫自然深。法要無抱束，緣歸一寸心。
性相華嚴海，愛河渡要津。法門千萬偈，奧妙演無倫。
玄微達造化，得一不言三。利益衆生願，情迷謾口談。
靜非山裏住，鬧即擬何之。緣識歸空寂，生前舊亦知。
時流求法界，問取本真詮。了悟空皆寂，心明海月圓。
如夢復性坐，尋思境外忙。因緣開利鈍，語默自清凉。
邪見終成僻，真如是久長。閑心通物外，日月四時忙。
出利袪煩惱，紅塵指道衣。悟來持一念，尊大默玄機。
識重隨緣喜，精心住處安。慈心常淡薄，人我定心難。
南北及東西，千山與萬溪。路岐長不斷，曲直幾人迷。
眼識諸緣相，行持妙法存。明開邪見性，不見有無根。
谷響耳中音，根虛不易尋。諠譁袪得盡，識契本緣心。
鼻聞心所著，香臭不同根。窮究緣中識，非干妄想門。
口爽哀滋味，深思命本根。心邪迷妄相，聖法教中言。
身惟知冷暖，假合是緣根。了達真空相，金剛不二門。
意生於物外，心依染病根。正持閑語默，清凈法中存。
皮毛非實相，四大擬奚爲。悟即真空法，愚迷自不知。
津液如泉湧，虛無本不同。源深知冷暖，根盡一時空。
心猨知意馬，方便自須調。勿自生煩惱，菩提道不遥。
羣生宗法界，秘密十方尊。大教緣心識，周通一念存。
大道傳來意，緣窮識外因。善言論浩劫，天是法王身。
法要唯心法，浮生苦海中。經傳歸實相，水印月皆空。
心緣身外境，法相本常存。若求無生理，先明取善根。
煩惱浮生業，愚迷智自通。根塵如不染，識照曩緣空。
大覺如來指，心王作智都。剎塵千萬億，定相不差殊。
五花牋紙好，下筆欲書之。其意何深遠，沈吟復再思。
仰望秋天色，月華露濕衣。傳更方興罷，螢遶御階飛。
人競愛於花，花應亦愛人。從頭堪好笑，老盡少年春。
夜靜風還靜，凝情一弄琴。看書閑罷筆，自在信緣心。
知靜求難靜，忙心不可閑。艷陽天地熱，思暮日銜山。
黄昏初入夜，漏促九天春。各自隨緣意，悲懽舊亦新。
早起階前雪，縈叢壓竹欹。行人迷失路，粉壁晃書幃。
高下不相及，非今自古來。十洲花滿樹，豈用俗情咍。
老少競浮沈，須知歲月深。開花如似夢，世有幾般心。
清高宜養性，善事好相兼。菓蓏招賢客，心閑道味添。
促軫調弦急，碎聲用意彈。指頭輕妙和，鶑舌五音端。
天地自相懸，何名大道堅。聰明無滯礙，愚昧莫知前。
深秋雲物冷，經雨斗添寒。盡日緣情坐，霜葉易燋乾。
欲息何情思，良猶本不真。羣心皆有異，老盡少年人。
無事勝多事，非緣不是緣。深窮淺近意，尋往便知前。
行幸一何得，民安君子樂。求官利益人，勸善懲諸惡。
炎天收已去，凉氣觸幽襟。稽古看書罷，時聽一弄琴。
常負歲寒色，貞姿不動摇。任從霜雪裏，凡木易乾燋。
常讀古人書，隨宜道更殊。閑忙心各異，恬淡入清虛。
麗句冥搜得，灰心大道尊。從人言澹薄，古僻是玄門。
少年雖共語，不解老人心。莫作爲閑事，高山似海深。
少年多語笑，終日遂心娛。不會凡情識，如癡我亦愚。
假合於形影，如同夢裏身。若言等級類，誰是較量人。
晴霽夜清秋，星繁月似鈎。樂耶興我意，絕唱入冥搜。
雨多七八月，遍地生秋草。寂靜半斜閑，看書心更好。
越鳥戀南柯，春來怨別多。冷風如可御，爭奈簡書何。
此地橫青嶂，當年動紫氛。將軍精爽在，可解勒遺文。
羲仲司暘谷，塗山佐夏王。六宮師儉德，四海化躬桑。
中禁千祥集，東方萬象新。綵幡迎喜氣，寶字鏤宜春。
日向陰虬永，春隨綵鳳歸。玉京多燕喜，金殿滿光輝。
綵樹春芳滿，仙蓂晝景長。早花依玉砌，初溜漾銀塘。
浴種宜蠶事，修禖盡燕祠。資生迎木正，蕃衍納春祺。
釀酒渟神水，延年飲露華。八風朝聖日，三境住仙家。
南極注生氣，音官協夏鈞。良辰五日永，景福四時新。
曉霽澄天宇，離明敞帝閽。靈符千福集，神印百邪奔。
剛日逢端始，炎辰屬長嬴。君王仁且聖，慈旨却梟羹。
殿戶還飆入，宮池御水凉。綵舟人競渡，化國日偏長。
四時乘大德，五日敞金扉。陽晷移南陸，天光盛紫微。
商管微陰動，良辰午正端。三光扶聖壽，億載奉皇歡。
川館親蠶後，宮房獻繭初。香繒爭點畫，綵縷競垂舒。
楝葉迎新侯，菖花發美祥。憂勤宣內則，嘉宴助時陽。
靈艾傳芳遠，仙蓂吐葉新。配乾資厚德，介祉集嘉辰。
星火朱光熾，繒絲采物華。讙謠宜聖日，王氣協皇家。
五絲通遺問，百草鬭輸贏。神印能袪惡，靈符解辟兵。
天家饒物采，華節有光輝。明月裁歌扇，輕霞翦舞衣。
禁苑年光麗，端辰物象華。天風結桃實，火德盛榴花。
蓮葉抽芳際，榴房結子初。長年鬭百草，舊俗祭三閭。
廣殿回雕輦，滄池漾綵舟。堯心順時令，不是重嬉遊。
寂寞之淳音，其爲樂至深。應嫌鼓腹者，獨自撫弦琴。
武夷溪九曲，曲曲可垂鈎。自得溪山樂，何須公與侯。
冰解初分竇，波平便泛舟。岸花紅弔影，沙鴨綠昂頭。
漾漾通仙穴，潺潺入故城。晚來丘壑思，併爲一渠聲。
短綠抽心草，深紅半面花。游魚知底事，跳碎水中霞。
已開臨水徑，自作探花人。岸柳何爲者，都盧欲占春。
橋脚時依樹，階脣便作河。初無心可洗，誰作洗心歌。
何年留妙蹟，真賞日云疏。不遇臨池鑒，誰收壞壁書。
心逐輕波去，身随匹馬歸。據鞍揮淚盡，回首一依依。
日永不可過，夜凉愁更多。蟬聲嘶晚月，孤枕夢如何。
一别遽如許，歸期可奈何。無心戀明月，有淚寄流波。
朱朱與白白，著意待春開。那知洞房裏，已傍額黄來。
韻勝誰能捨，色莊那得親。朝陽一映樹，到骨不留塵。
黄羅作廣袂，絳帳作中單。人間誰敢著，留得護春寒。
一花香十里，更值滿枝開。承恩不在貌，誰敢鬬香來。
花房小如許，銅剪黄金塗。中有萬斛香，與君細細輸。
來從底處所，黄露滿衣濕。緣憨翻得憐，亭亭倚風立。
奕奕金仙面，排行立曉晴。殷勤夜來雪，少住作珠瓔。
亭亭金步摇，朝日明漢宮。當時好光景，一似此園中。
日落川更闊，煙生山欲浮。舟中有閑地，載我得同遊。
客行滿山雪，香處是梅花。丁寧明月夜，認取影橫斜。
曉天青脈脈，玉面立疏籬。山中爾許樹，獨自費人詩。
正月十六夜，竹籬田父家。明月照樹影，滿山如龍蛇。
二更風薄竹，悲吟連夜分。村西遞餘韻，應勝此間聞。
陰巖不知晴，路轉見朝日。獨行修竹盡，石崖千丈碧。
山空樵斧響，隔嶺有人家。日落潭照樹，川明風動花。
出山復入山，路隨溪水轉。東風不惜花，一暮都開遍。
都迷去時景，策杖煙漫漫。微雨洗春色，諸峯生晚寒。
哦詩谷虛響，散髮下巖半。披叢澗影摇，集鳥紛然散。
亂石披淺流，水紋如紺髮。馳暉忽西沒，林光相映發。
舉頭山圍天，濯足樹映潭。山中記今日，四士集空巖。
張子卧石榻，夏子理泉竇。孫子獨不言，搘頤數煙岫。
城中望衡山，浮雲作飛蓋。朅來岩谷遊，却在浮雲外。
危亭見上方，林壑带殘陽。今日豈無恨，重遊却味長。
野鴨飛無數，桃花濕滿枝。竹輿鳴細雨，山客有新詩。
自得休心法，悠然不賦詩。忽逢重九日，無奈菊花枝。
今夕知何夕，都如未病時。重陽莫草草，剩作幾篇詩。
小甕今朝熟，無勞問酒家。重陽明日是，何處有黄花。
火裏靈苗秀，無根偏界生。諸人如體悉，千里共途行。
高賢邈已遠，凜凜生氣存。韓范不時有，此心誰與論。
澄練正縈檻，高屏近擁門。偏宜雲慘澹，更好月黄昏。
二蘇翰墨仙，謫墜百蠻裏。弟兄對床眠，此意孤一世。
萊公英特姿，譚笑安社稷。流離死窮荒，志士氣益塞。
死謫憐忠愍，生還喜子由。荒祠連舊宅，幾見海雲秋。
泉下顔光祿，二紀瞻馬首。停驂肅松檟，風節應不朽。
源深派河漢，蹙蹙尋常窄。嗜芰借甘滋，無涯君子澤。
易經傳父子，前後弓帛賁。衣鉢堂室中，千古發潛祕。
晝扃熟鹿守，晨啟素鴉馴。延陵掛孤劍，吳月照峩岷。
以心爲形役，徇人失天真。蕨薇與杞荑，求仁始得仁。
蟻封于何險，醯雞豈必嗤。須彌一目了，亭中大然之。
龜雒儼如故，玉靈誠有知。歸艫带江海，澡濯我清伊。
輞川題作浪，武昌栽屬官。愛思如孔階，茸髯擺奇觀。
懷仙津步翳，凡聖隔兩塵。長統植園果，老幼分甘珍。
側生昂九霄，蕭森谷量簵。溪嵐翠欲滴，塵外嵇阮趣。
瑳兮容曠世，冰膩郁妖紅。姑射非無偶，能言諒不同。
山川忽摇落，風雪交歲暮。堂堂十八公，正爾守門戶。
高館不知處，遊人空往還。亂鴉殘雪樹，荒冢夕陽山。
明明百草頭，明明祖師意。於佗未嘗一，於我未嘗異。
青山白雲父，白雲青山兒。白雲終日倚，青山總不知。
一言盡十方，萬卷該不得。一步周八絃，駟馬追不及。
直下無窠窟，不用求奇特。皓玉本無瑕，雕文喪君德。
萬物自有功，當言用極處。事存函蓋合，理應箭鋒柱。
本源無風波，真界絕涯畛。木人步月歸，轉側功勳盡。
空劫威音前，別有一壺天。御樓觀射獵，不是刈茅田。
嶺頭功德眼，倦足等閑垂。紅爐一點雪，直下廓亡依。
牢籠不肯住，呼喚不回頭。古聖不安排，至今無處所。
交互明中暗，功齊轉覺難。力窮忘進退，金鎖網鞔鞔。
心地含諸種，普雨悉皆萌。既悟花情已，菩提果自成。
妄息寂自生，寂生知則現。知生寂自滅，了了唯真見。
慈悲方便事，觸處有工夫。應變隨聲色，團團盤走珠。
溈山水牯牛，禪人聚頭咬。可憐負舂人，喚作嶺南獠。
殺人不眨眼，救人須出手。論實不論虛，合升始爲斗。
無人接得渠，遺逼馬相如。果來橋上也，記得柱頭書。
無人識得渠，棋局醉樵夫。回頭斧柯爛，大海亦成枯。
江南一枝春，歲久暗香滅。怪得深夜寒，荒村映殘雪。
蒼官森古鬣，此君挺剛節。中有調鼎姿，獨立傲霜雪。
老眼驚花暗，斜枝落紙愁。晚來聞冷雨，幻出一籬秋。
八請犯天顔，今朝出漢關。渾如倦飛鳥，日暮傍巢還。
六代煙塵息，千年象教尊。衣冠悲故里，聚落見荒村。
念別三年久，相望一舍間。無人寄消息，風雨暗前山。
此地不燒屯，何由壁自赤。意因丹爐烟，焰此千尋石。
京師出大黄，不許謾商量。貴買還賤賣，纔喫便承當。
擬嚼枝頭蠟，驚香却肖蘭。前村深雪裏，莫作嶺梅看。
日日波波走，夜夜不曾停。走到歲窮夜，依舊定盤星。
若欲正提綱，直須大地荒。欲來衝雪刃，未免露鋒鋩。
不觸又不背，徒勞生擬議。開口更商量，白雲千萬里。
本是山中人，愛說山中話。五月賣松風，人間恐無價。
撲落非他物，縱橫不是塵。山河并大地，全露法王身。
俱胝一指禪，古今成話欛。打破鬼門關，露柱尋無罅。
雲門一曲子，臘月二十五。唱高和得齊，大棒揸出去。
無邊剎境，自他不隔毫端。十世古今，始終不離當念。
一九與二九，相逢不出手。世間出世間，無剩亦無少。
相見錦江頭，相携上酒樓。月闌歌笑罷，回首上扁舟。
一按牛喫草，一與賊過梯。早知燈是火，飯熱也多時。
狗子無佛性，慈悲似海深。尋言逐句者，埋沒丈夫心。
北斗藏身句，商量幾萬般。貪觀天上月，誰覺骨毛寒。
放下屠刀處，棒打不回頭。雲自帝鄉去，水歸江漢流。
逢師許多時，不說些兒箇。及至如今悶，損我援筆末。
孫吳攄將略，申甫翰王家。腐儒要底用，歸種東陵瓜。
二閣寧獨暖，萬家方號寒。何當放春去，和氣滿人間。
山色堆藍重，水光拖練寒。主人看不足，終日憑欄干。
一笛秋風急，千巖晚照多。竹根鄰叟醉，牛背牧兒歌。
篆壁蝸涎細，織檐蛛網圓。小軒幽夢破，竹露濕茶煙。
奮髯欲何爲，戢翼應有待。畫工妙丹青，物狀從變態。
寒蘆卧疏黄，遠水分淡碧。秋荷如有情，相映兩鸂鶒。
一種幽素姿，凌寒爲誰展。似嫌冰雪清，故作黄金淺。
歲窮壓霜雪，春至喜風露。一枝蠟花梅，清香美無度。
昔日山前寺，兵餘掃地空。汝今能協力，真是寶林通。
誓將三寸舌，求結萬人緣。寶刹成功日，當期道法圓。
一宿已先覺，四明那更遊。去來無所着，風日海山秋。
金沙春三月，桃李照城郭。石峽赬鯉魚，時時醉賓幕。
不觸又不背，徒勞生擬議。開口更商量，白雲千萬里。
迷悟髑髏前，徒勞更舉鞭。只持雞狗戒，不學祖師禪。
胡亂三十年，不少鹽與醤。江西馬大師，南嶽讓和尚。
宣德門前過，回頭便招禍。若要無事時，且歸屋裏坐。
半夜墨漆黑，捉得一個賊。點火照來看，元是王大伯。
一縫分明在，當頭下手難。饒君釘鉸得，終是不圓全。
不踏門前路，春歸又一年。落花紅滿地，芳草碧連天。
舉起竹篦子，如何便道家。秘魔巖不會，隨後便擎叉。
一主人公死，一主人公活。若解弄精魂，兩頭皆透脫。
霹靂驚天地，那容掩耳聽。須知興化老，一半是人情。
人貧多智短，馬瘦見毛長。獨宿雙峰寺，同焚一炷香。
四海狼煙靜，中原信息通。罷拈三尺劍，休弄一張弓。
近在口皮邊，遠過河沙國。世間多少人，不得油糍喫。
赤身挨白刃，死中還得活。一箭自迷蹤，萬車皆喪轍。
不用唐言譯，休將梵語傳。摩醯首羅眼，對面隔西天。
一道如弦直，心親手更親。箭穿紅日影，方是射鵰人。
桃花尋劍客，不語笑春風。白頭歸未得，家住海門東。
稽首兩足尊，瞻仰不暫捨。眉間白毫光，照耀大千界。
掌中擎白日，舌上覆金錢。壁立爭千仞，毫光徹梵天。
後園驢喫草，莫隨言語討。跳上驀腰騎，來往長安道。
小魚吞大魚，門上釘桃符。邪魔俱不入，佛法也消除。
的的當陽句，明明箭後路。著靴人喫肉，赤腳人趁兔。
猛虎當路坐，游魚腳底過。不學紫胡老，便打劉鐵磨。
船子下揚州，浮萍逐水流。一聲河滿子，千古動悲愁。
大海波濤淺，小人方寸深。海枯終見底，人死不知心。
入林不動草，入水不動波。鑊湯無冷處，合眼跳黄河。
舉手攀南斗，翻身倚北辰。出頭天外看，誰是我般人。
鵠白烏本玄，松直棘自曲。清凈比丘僧，卻須入地獄。
去年寒食後，今年寒食前。日日是好日，不是正中偏。
牛頭菩薩面，馬面夜叉頭。不作五逆罪，快樂百無憂。
四海同一家，萬口同一舌。趙州勘婆子，有理向誰說。
騎虎穿市過，把火去偷豬。主人開眼睡，幷舍叫失驢。
因我得禮你，窮源須到底。九九八十一，閻羅王是鬼。
將謂衆生苦，更有苦衆生。相見易得好，共住難爲人。
列岫宗奇觀，藤蘿結翠門。隔巖龍喚雨，雲走半牎昏。
夜深寒妥帖，前村人斷絕。何許小茅茨，開門滿山雪。
日近長安遠，風高易水寒。畏途君莫問，何啻上天難。
一物不將來，兩肩擔不起。直下便承當，坐在屎窖裏。
渺渺陽臺去，茫茫鸚鵡洲。干戈迷大別，煙雨瞑南樓。
塵斷征車杳，雲低毳帳深。古今那有此，天地亦何心。
回環擁岡巒，澶漫分林塢。縱目以怡情，信美疑吾土。
長林上晚煙，明月曜深夜。重閉豈吾心，自回俗士駕。
霧豁空江平，林疏遠山出。龍溪夜来雨，爽氣侵衣濕。
桑柘落洲渚，澄潭漁艇集。幽禽忽飛来，斜日水光溢。
下瞰十仞餘，遥瞻幾千里。遊客日暮時，鄉心萬端起。
喬林衆鳥集，暮氣氛氲上。好在三巴山，何時正相望。
巴水任喧雲，僧窗睡方悄。風清月到床，露白蟲鳴草。
避地依荒谷，衡茅苟自安。門前山四塞，不用買峰巒。
山空樵唱稀，林昏歸鳥没。新月含煙霏，遥依亂峰出。
牽舟四日程，屈曲縈山轉。行行問居人，始知猶近縣。
北眺逼山樊，南瞻近津滸。登兹一消憂，信美仍吾土。
躡屐上危岑，策杖臨孤嶼。来往自忘疲，於此時延佇。
含風皆有態，夹路自成行。馴鴉朝暮集，接葉得深藏。
手種籬邊菊，秋来亦自開。驚蝶翩翩舞，雄蜂去復来。
遠意在田疇，中園結茅屋。凍雨昨夜来，共欣春水足。
耘耔競所務，喬林午風清。嘉穀雨来長，復兹畦水平。
恢台當長夏，山木盡成陰。良苗方競茂，悠哉林下心。
晚秧紛已及，中田日往還。適與好風會，植杖觀前山。
夜半山雨来，夢覺還復息。寥寥簷溜空，時聞斷續滴。
策杖南澗邊，菖蒲如綠髪。石亂水流分，山空鳥聲歇。
山桃深復淺，亂發傍幽巖。無人慰寂寞，晴日自毿毿。
共坐石上苔，坐久溪陰轉。峰外晚林稠，山腹晴雲散。
三日山中遊，溪山未全究。卻羨畬田人，春晴斸煙岫。
發源由太古，東逝幾朝昏。欲識無窮意，當看石上痕。
寒江流不極，疊浪日沄沄。詎是悲鳴苦，端由清夜聞。
西從徼外来，東去還歸海。徒聞朝暮聲，詎識年華改。
袛應初剖判，便有斯江水。于今知幾時，東流猶瀰瀰。
遺愛在斯土，諒如泉山滋。居人不敢唾，時復照鬚眉。
陰陰勿翦棠，聽訟得處所。滚滚山下泉，飛空作甘雨。
罨藹前林暗，遥知暮氣生。漸向山門近，應聞鐘已鳴。
望望滄波闊，汪灣湖水秋。津亭方遲客，遠来何處舟。
雲峰幾萬疊，何處見家山。此日無窮意，悠然獨倚欄。
萬壑樹色歛，松門已暮鐘。故園腸斷客，應與此時同。
山月娟娟静，山煙漠漠輕。茅簷無一事，獨聽夜江聲。
前山收苦霧，宿鳥有新聲。萬里南天客，三冬此日晴。
悠悠望深松，置馬長路側。豈爲服誓言，良以尊舊德。
夜光沉千嶺，寒星動一川。汀沙霜似雪，寂寂繫江船。
南嶺與北岑，千峰萬峰起。木末置危亭，衆山窮表裏。
牽舟已出峡，何旦復當還。蒲溪應漸近，已見宋平山。
垂陰覆綠波，檀欒影空注。傍有微徑通，穿雲向何處。
青林擁蕭寺，况乃在山陰。出見桃花發，方知春已深。
昔讀此離騷，今朝渡湘水。荒草滿秋原，何處尋芳芷。
縣廢不知年，無人問遺址。石堠猶路傍，故物應唯此。
春曉山路永，行行歌采薇。歌長非有意，惟以療朝饑。
犖確南山路，叢筠冒水生。寒梅銷落盡，猶有數花明。
橫江一片碧，攜鶴上漁船。收綸不成下，卻抱釣竿眠。
善畫無根樹，能描朦𦡂山。如今身貴也，不肯與人間。
江色侵楓冷，松風入暮幽。莫愁樽酒盡，明月在高樓。
法法本來法，無法無非法。何於一法中，有法有不法。
低頭不見地，仰面不見天。欲知白牛處，但看髑髏前。
一等作野狐，堂堂大丈夫。徐行青草岸，踏破洞庭湖。
錢塘潮頭來，成都藥市集。叵尀汝州風，吹落毛僧笠。
六國朝閶闔，三山插杳冥。禪流相借問，冬後一陽生。
海蚌直儱侗，不類海蠡兒。開口便見膽，也好與一槌。
一字不著劃，古錦寫回文。寒山指拾得，斗柄插雷門。
咄哉王老師，赤窮身也賣。喫些油糍歸，至今被人怪。
沙寒雪後天，鳬雁將儔侶。獨怪蓑笠翁，維舟一歸去。
野闊烟迷樹，江清水學天。白鷗蓋具眼，終日老人邊。
急雨近欲黑，斜暉遠更明。倚樓誰氏子，興與大江橫。
快霽初無象，豁然千里間。十年歸客眼，一點沃洲山。
蚤聞彭城子，詩禮爲專門。只今青雲上，粲然見諸昆。
我願天下士，奉親皆若此。家家父母前，人人老萊子。
客有跛其足，莫登主人臺。願爲南來風，長滿主人懷。
窗下羲皇人，酒中桃源路。客非伶與潛，我醉卿且去。
心惑由多技，養之先欲正。紛然萬化塗，廓爾大圓鏡。
長者施法衣，山僧肩上搭。有口今嬾開，只憑衣說法。
相從無十日，相別又經年。爲問南來雁，群飛孰使然。
不疑汝未徹，端的若爲分。寶劍寒光動，桃花雲裏春。
生涯一物無，坐對方來客。有問不違伊，向道庭前柏。
跛鼈三年病，一書千里心。冤家容可避，到老也相尋。
我笑華亭老，虛舟漾明月。撞著問津人，萬劫繫驢橛。
開口贈兩橈，老婆心更切。回首與翻身，亦未爲剿絕。
那堪钁頭邊，勿令有斷絕。老戒不放伊，攜之入閩粤。
到處出似人，幾箇知時節。空也心膽麤，戒戒勿漏泄。
誰云山僧貧，而有千椽玉。幽眠豈無處，愛此晴窗綠。
摵摵初鳴竹，涓涓稍滴簷。忽然幽夢斷，更覺曉寒添。
纖纖花入麥，漫漫雨黄梅。泥徑無人度，風簾爲燕開。
一與劉園別，春風到海隅。牆陰草爭綠，留得屐痕無。
一雨緣南浦，波明柳蔭門。遥知湔裾處，爲我一攀翻。
散策橋南路，春容最好時。夢回花滿眼，猶恐是辛夷。
牛歸坡草煖，船繫岸花零。白墮尊同卧，黄昏月照醒。
柳態隨時秀，花容近酒輕。綠窗京洛語，盡抹早鶑聲。
小語不知夕，幽香無盡時。影寒人欲醉，明月照酴醾。
自得春風信，開懷待此花。餘寒固艱棘，今夕雪斜斜。
夜月閩杯淺，春風楚製輕。故鄉空費夢，來此聽谿聲。
夜共瀟湘月，朝連巫峽雲。烟愁賈太傅，雨泣屈平君。
趙州眼放光，爍破四天下。鉢盂上安柄，至今成話霸。
一口吸西江，通身不隠藏。聖凡不到處，頂上放祥光。
狗子佛性無，寶劍出規模。落在將軍手，橫按立當途。
滔滔無問說，只爲太親切。有誰曾共聞，山河齊漏泄。
雲門透法身，分明語露親。移步登山頂，峯高與月鄰。
昨日夜叉心，今朝菩薩面。菩薩與夜叉，不隔一條綿。
綠暗紅稀日，蜂忙蝶困時。本來真面目，一點不曾移。
胡孫喫毛蟲，烏狗上佛殿。大地雪漫漫，澄江浄如練。
前村落葉盡，深院桂花殘。此夜初冬節，從茲特地寒。
動靜聲色外，時人不肯對。世間出世間，畢竟使誰會。
蔚然蒼石底，有此紫玉釵。本無塵土侵，寧畏霜霰埋。
綠萼披風瘦，紅苞浥露肥。只愁春夢斷，化作彩雲飛。
鳳翅摇寒碧，虛庭暑不侵。何因有恨事，常抱未舒心。
傾心知向日，布葉解承陰。空側黄金盞，誰人與對斟。
竺土之大仙，今日告涅槃。鶴林之米子，當下得枯偏。
千山鬰密處，凉飄洗夏熱。今日正當眼，利劍是鑌鐵。
諸佛出身處，東山水上行。宸閨垂玉簾，雲榻擁天青。
寒凉徹骨時，通身難去處。其間有眼在，新豐一曲子。
衲僧活眼睛，見破四天明。六門之活計，處處而現成。
家風是自己，自己是家風。一如身心眼，全體是玄翁。
妙處徹底妙，玄處徹底玄。獨知分外事，誰見壺中天。
一回轉意光，千里絕情方。悟後夢醒後，孤然坐古堂。
少而可努力，老而可歇心。都盧懶萬事，雙眸淚濕襟。
和尚不知禪，困來便打眠。泥牛喫水草，木馬咬瓦磚。
雲居不會禪，洗足上床眠。不覺枕子落，打破常住磚。
我愛通羊好，居民山作城。眼前無俗事，枕畔有灘聲。
我愛通羊好，回環雲水間。重巒與疊嶂，真是翠屏山。
我愛通羊好，清無一點塵。峭山多洞戶，樵牧識仙人。
獨上慈恩塔，疏懷亦慨然。異朝多少事，不改舊山川。
舂罷雞□□，□行犬吠難。溪深水馬健，霜重橘奴肥。
馬遷法左氏，實錄繫日月。孰傳經世學，儻可論絕筆。
久矣閟大音，無譏鄶以下。一聞入聖處，萬古洗凡馬。
種學根不深，履道乃郵傳。欲收反約功，必也破萬卷。
挾策博塞殊，愚智相千萬。反躬誠且樂，此事要早辦。
閲書五行下，未勝百迴讀。至道一念存，請事不遠復。
銀竹森空映，湖光莽蒼中。不因風捲去，那得見沖融。
秋容何處佳，淡泊寄寒水。無滓湛遥天，我心正如此。
騰龍紛野馬，非霧亦非烟。心共春山遠，詩憑淡墨傳。
熟醉蓮蕩風，未賞梅溪勝。踏雪訪屏山，今年得乘興。
夙有水雲趣，倦遊塵土間。衝山爲誰秀，几案我江山。
景景照幽房，熒熒吐焰長。昔年江上女，曾向乞餘光。
紫殿香風暖，珠簾璧月斜。閣中調寶瑟，門外駐羊車。
江南春草綠，江北未開花。佳人在何處，遷謫寄長沙。
漢使通沙漠，胡人過渭橋。春風吹客恨，千里去迢迢。
舞衣疊翡翠，海月掛珊瑚。香滿流蘇幄，相迎問醉無。
春光有餘輝，入水可攬結。予亦淡蕩人，照影空明滅。
著意繡鴛鴦，雙雙戲小塘。繡罷無心看，楊花滿繡牀。
頭上百寶釵，終身不相失。唯有鴛鴦席，承歡難可畢。
堂上燼銀釭，閨中下羅幕。思君度遥夕，長於金井索。
長信宮中草，年來特地長。無人同步輦，門外度斜陽。
自君之出矣，龍香消寶衣。思君共明月，千里奉光輝。
自君之出矣，粧臺生網絲。思君拂團扇，相與共提携。
紅芳開繡戶，碧草襯斜陽。樓上頻回首，思君道路長。
夭桃與芳草，艷色明朝陽。思君念華旦，賤妾惜容光。
皎皎天上月，隨人如有情。何當背銀燭，棄我如絕纓。
朝飲文君酒，莫宿邯鄲妓。近得浮梁書，春前辦行計。
寵移非爲妬，花落不因風。來往長門月，羞將團扇同。
客子得秋凉，壯懷亦增慨。永念故人遠，三湘渺滄海。
幾見秋風來，坐念歲月改。宮蕉泣白雨，孤愁越青海。
十年戈甲際，四海烟塵中。慘慘鼓角晚，萋萋禾黍風。
至交類萍梗，離合寧前知。相思梅花發，豈待中郎吹。
老驥千里志，元龍百尺樓。想同湖海心，逸氣橫清秋。
阿俊平生友，忘言金石志。永懷菡蓞晚，應想峨嵋翠。
北塞草色黄，吹作邊風駛。惟公發蹤謀，莫並橫經士。
浩蕩氣明絜，慷慨念廢興。何能一念息，空令衆愁增。
敵疆未尋盟，天王日嘗膽。邊聲入河嶽，孤臣增百感。
相君有妙趣，一切不容且。紋楸誰與談，惟彼上人者。
燕坐靡天游，何必求雲將。泠然契至道，廐有真乘黄。
游戲三昧手，絕代無對棋。勝負俱可喜，是中聊作癡。
簾旌風不摇，博山雲自度。主人下東山，月色轉歸路。
小小試部勒，誠可銷長日。汀沙點鴉鷺，局带山雲濕。
相君有妙理，芳醪正所應。紅粧艷綺席，翠幕張華燈。
公富天人學，已收廊廟用。宿有雲水債，聊寄泉石供。
擣香復篩辣，兵厨瀉芳酒。天宇澄清瀾，山中寄聲否。
紅塵舊老我，青秧新插爲。寧幸田畯喜，何能屬車鴟。
誦公十妙語，便覺舒華年。意與境俱會，超凌心欲仙。
吹律蕤賓動，乘離玉燭明。薦盤荆俗黍，頒餌漢祠羹。
寶軫流薰唱，仙壺永瑞曦。欲知人厲息，天報艾生遲。
寶典靈辰舊，皇居瑞應偏。冰紈能辟暑，絲縷解延年。
魏井開冰潔，齊宮獻服新。宮門無暑氣，猶許艾爲人。
朱索連葷種，仙繒篆祕符。誰知萬靈貺，先日擁椒塗。
令月辰標午，皇居物效祥。仙蒲九節長，宮樹萬年芳。
越簟輕裁玉，齊紈巧縷冰。宮中雖命節，何處有炎蒸。
偶作河梁餞，翻爲池上賓。歸驂不忍駕，新月共留人。
景純過官舍，走馬不曾下。驀地趁朝歸，便遭官長駡。
探奇不畏險，撥霧上高岑。放眼觀飛瀑，枕流聽素琴。
桃花開已繁，溪水濺濺去。不見持盃人，自歎來何暮。
疊石峰之顛，下瞰楊梅澗。平地數畝餘，水石光燦爛。
偃蓋覆巖石，歲寒傲霜雪。深根蟠茯苓，千古飽風月。
頗怪韓夫子，猶疑謝自然。至今成福地，自古有神仙。
竹外泉聲急，松心月色寒。人間推曠絕，只自倚闌干。
村雞已報晨，曉月漸無色。行人馬上去，殘燈照空驛。
寒山遠欲無，春在冥濛處。何如掃浮陰，盡放岧嶢露。
快雨不相期，平湖忽蕭颯。坐久日明簷，繁聲靜中滅。
秋空晚自明，孤烟澹難起。適意一枝筇，時來對寒水。
誰憐組練寒，夜雪連營積。有客卧衡茅，淮山夢中白。
取名慕橫枝，要自同風格。雖微調鼎味，宛有金鉉色。
渾疑蠟作花，貌野中抱幽。冷香不盈階，意盡仍一流。
尖萼破微霜，明犀透清暾。不有朱紫繁，那知中色尊。
今日尋此梅，危行石澗東。花神欲宣令，萬鐸懸春風。
秋風吹折碧，削玉如芳根。應傍鵝池發，中懷灑墨痕。
分得蹲鴟種，連根占地腴。曉吹黏玉糝，深碗啖模糊。
肉食嘲三九，終憐氣韵清。一畦春雨足，翠髮翦還生。
溉釜熟輪囷，香清味仍美。一線解瓊瑶，中有家人齒。
葉實抱芳辛，氣烈消煩滯。登俎效微勞，乍食驚頻嚏。
周郎愛晚菘，對客蒙稱賞。今晨喜薦新，小嚼冰霜響。
金鏃因形製，臨畦發永歎。時危思擷佩，楚客莫紉蘭。
新芽肌理膩，映日浄如空。恰似勻妝指，柔尖带淺紅。
密壤深根蒂，風霜已飽經。如何純白質，近蒂染微青。
雖無適口味，暖益功稀比。菜苦不登盤，言中多逆耳。
鬰烈香浮雨，團欒綠蔭波。近堤千葉亂，知有畫船過。
孤紅低映岸，併艷遠連汀。露浥層層展，風披葉葉零。
密藴羅文細，明含玉色清。冰盤時薦美，刀惹斷絲輕。
分房圓戢戢，弄色翠娟娟。摘實憐空菂，方知雨露偏。
一樹梅開早，清香襲客衣。夕陽簫鼓散，半是折殘枝。
偶步忘歸遠，心閑逸興增。山深知有寺，路盡不逢僧。
石瀨分流小，霜林間樹紅。暮橋橫隠約，寒鍛響丁東。
隠約菱歌斷，斜陽水面移。美人貪照影，不覺畫船欹。
葉葉風鳴幕，梢梢雨打窗。烟銷寒寶鴨，膏淺側銀缸。
樓迥星河轉，宵殘鼓角催。重門和月鎖，寒夢繞花回。
刻畫峰巒勢，尸功翰墨餘。鎖窗閒晝永，高卧數中書。
錯落雙刀合，晶熒百鍊光。剪裁皆在手，終不露鋒鋩。
號令行惟信，人誰不我承。舉烽諸國叛，敲鐵小童譍。
拂兒雖草創，日用最相親。莫遣維摩室，潛生庾亮塵。
慚非蘇子佩，聊置簡書間。尺牘予慵理，何勞汝汗顔。
鎮浮須假重，刻石作狻猊。偶以形模好，兒童競見知。
抄書防縱逸，界墨作遮闌。妙用誰能識，心端筆自端。
小瓶防硯渴，埏埴自良工。懷抱清誰見，聊憑一滴通。
代木收奇幹，安燈創小檠。勿誇能自照，得助益高明。
匠餘留片木，榰案定欹傾。不是乖繩墨，人間地少平。
積雨生秋意，浮陰放晚晴。鐘聲寒野迥，橋影小溪清。
殘霞銷暝色，新月長圓輝。黄落樹滋本，夜眠人息機。
簷溜停清瀉，林聲息怒號。水浮秋色遠，山带夕陽高。
宿雁猶驚渚，昏鴉已著林。野平雲散亂，江動月浮沈。
蒙籠春幰頂，夭矯赤虬身。雨蓓猶緘暖，精神照晚春。
斑斑心點紫，疊疊萼承冰。除却橫枝韵，羣芳盡與能。
獨立幽亭晚，春風玉一圍。殘英不著地，去作嶺雲飛。
霜蕤薰碧醥，氣味已相傳。終以香爲累，無人解倒懸。
南浦隨花去，迴舟路已迷。暗香無處覓，日落板橋西。
村鷄已報晨，曉月漸無色。行人馬上去，殘燈照空驛。
在學得益友，結廬得寶鄰。自慚蒹葭質，長倚玉嶙峋。
狗子無佛性，羅睺星入命。不是打殺人，被人打殺定。
平生無町畦，任真但落魄。爛醉是生涯，天地爲棺槨。
幽鳥語如篁，柳垂金線長。雲收山谷靜，風送杏花香。
嶔岑何處峯，來伴蕭疏竹。悠然方丈間，寄此千里目。
峯間碧琅玕，清風五月寒。欲題無好語，支枕卷簾看。
矗矗山光映，團團樹影重。斷猿啼午夜，孤鶴唳秋風。
峨眉古名山，長雄坤之維。月峽爲表裏，雪嶺相蔽虧。
北湖境自舒，水迥山更碧。雪衣故飛來，照影共清白。
緬懷清絕姿，風流似居士。固宜命斯臺，俗子視桃李。
翠嶺依然在，芳根久已陳。山靈如感舊，亦合厭荆榛。
九年面壁，壞却東土兒孫。隻履西歸，鈍置黄面老子。
始從鹿野苑，終至跋提河。用盡自己心，笑破他人口。
文殊據虎頭，山僧取虎尾。中間諸菩薩，隨列生歡喜。
雪子落紛紛，烏盆變白盆。忽然日頭出，依舊是烏盆。
心自本來心，本心非有法。有法有本心，非心非本法。
彌勒真彌勒，分身千百億。時時示時人，時人俱不識。
大道無方所，從容寰海間。幾思歸隠處，安樂在廬山。
天上無雙日，閻浮一至尊。萬年松不老，聖壽等乾坤。
大海波濤湧，千江水逆流。龍王宮殿裏，不見一人遊。
背衆喫油糍，對人誇好手。潦倒不識羞，抵死揚家醜。
苦瓠連根苦，甜瓜徹蒂甜。兩般滋味惡，中後入黄泉。
野店小橋外，黄昏欲雪時。一聲誰側耳，千古喚愚癡。
黄面瞿曇，雖則分疏應口。車不橫推，文殊仗劍逼佛。
今朝四月八，邪師壞正法。累及釋迦文，死水裏淹殺。
鶴立松梢月，魚行水底天。風光都買盡，不費一文錢。
掬水月在手，弄花香滿衣。若作佛法會，永勸墮泥犁。
雲外千峰秀，目前雙澗清。若作如是會，永劫受沉淪。
容路如天遠，情忘道義深。虛空無向背，何處覓家音。
一雨洗郊原，千山鎖寒色。底事不須論，元胡口門窄。
天書下十詔，雲恩飛九重。萬邦歸正化，千載一遭逢。
學道如學射，久久自中的。一句透天關，萬機俱喪跡。
時臨孤島畔，拭目望蓬萊。空山無人處，水流花自開。
去若丘山重，來如一羽輕。去來無別路，傾蓋白頭新。
不是風幡動，亦非仁者心。自從胡亂後，淈𣸩到而今。
門外雨滴聲，家和萬事成。歸來無一物，令人憶鏡清。
因我得禮汝，乾坤粟粒許。若要除三害，無過問周處。
大哉觀世音，功德不思議。來說是非人，是非人便是。
海底紅塵起，山頭白浪飛。若能如是會，永劫墮泥犁。
富有十年別，貧無一覺眠。好來同夜話，相共酌清泉。
此地非廬岳，東林邂逅過。我羞陶靖節，僧異遠頭陀。
山斷開元蝎，龕留大業僧。七年馳便路，三躡石梯層。
家貧只舊醅，不辦樽中醁。但煮官焙香，炊飯鱠魚腹。
寧復露稜角，明心不受欺。千年誰可轉，空照是宗師。
滴瀝來無盡，秋聲雜水聲。縱觀深省後，一酌更心清。
靜涵空碧色，瀉自翠微巔。品題當第一，不讓慧山泉。
遊戲一橘中，自謂有足樂。何如在商山，笑傲視寥廓。
秋風彫蘭芷，芳洲久寂寞。痛飲讀離騷，此興亦不惡。
幸不生澗底，傑出蒼蒼崖。歲寒只孤秀，萬木非吾儕。
甕頭白酒熟，池上白蓮開。我愛君純白，聊持薦一杯。
白酒方浮玉，白蓮仍可人。贈君飛大白，聊作冷官春。
暑氣猶未退，寒花早已開。衰年寧有幾，寒暑若相催。
緩步繞芳叢，時時鼻觀通。不須薰百和，滿院是香風。
每歲逢生日，予心喜復悲。新年六十六，能得幾多時。
世人競蝸角，終日汩塵緣。誰謂名園內，深藏小洞天。
仕宦老不休，虞兵乃知止。低頭愧斯人，三歎不能已。
誰向澄波上，盡將雲錦鋪。無因一寓目，却憶小西湖。
不解追時好，尤非治郡才。故山猿鶴怨，應怪未歸來。
度力難堪事，甘心作棄才。欲歸歸未得，却悔出山來。
此日老法從，當年窮秀才。從今歸去好，非不遇時來。
幽園足佳趣，散策日經行。歲久禽魚熟，人來自不驚。
歲月催人老，少年安在哉。羨君杯酒裏，日日見花開。
白雲來何時，英英冠山椒。西風莫吹去，使我心摇摇。
處處是紅蕖，分明似畫圖。匆匆看不盡，歸對小西湖。
官舍似郵傳，宦游如路岐。吾年行七十，安用苦奔馳。
觸目盡陂塘，山光接水光。近來仍雨足，莫道是山鄉。
方困長塗滑，俄逢赫日明。只憂開太早，却恐雨還生。
沙虛防敗岸，舟小怯驚湍。行路難如此，爭如野處安。
劇暑當三伏，新凉似九秋。日光還欲吐，雲影未全收。
中夜不能眠，頗疑天有雨。寒燠自古然，不應冷如許。
自江至吾廬，七日喜及半。却恐席未溫，又過江南岸。
村徑迷南北，晨興乃錯行。悟來還已遠，却悔早貪程。
崇閣瞰方池，池邊綠樹圍。披襟臨水坐，寧復畏炎威。
雨餘江色浄，風過稻花香。客裏逢清曠，何妨且納凉。
游魚跳水面，幽鳥囀山腰。各隨飛潛性，人猶戀市朝。
睡裏聞風雨，吾行擬暫停。起來搔首坐，喜見一天星。
蒼崖崛地聳，飛瀑從天下。一嶺跨兩州，千年無九夏。
茲嶺別二年，今朝又重過。過了還復來，哀哉蟻旋磨。
兩山夾蒼烟，雙瀑掛峭壁。洶湧非一朝，傾瀉幾千尺。
千尺石屏雄，屏邊列數峯。巍然不可犯，真是鎮疆封。
出仕慚無補，長年詠式微。天公憐我意，一旦許來歸。
綠鬢久垂雪，壯心今已灰。翩然歸舊隠，端似再生來。
身既遠市朝，足不到州郡。但知食與眠，此外不暇問。
秋來宇宙清，雨後山澤潤。老農喜我歸，時報豐年信。
四圍山繞舍，一带水平湖。遠近俱堪畫，登臨自足娛。
開門無一事，終日飽看山。石罅鳴流水，翻驚響珮環。
閑穿脩竹行，時把孤松撫。身世兩相忘，恍如居洞府。
人心生劔戟，世路足風波。祇有歸田好，誰能自揣摩。
爲邑赤城下，豈欲尋赤松。我家幸不遠，杖履會相從。
新詩遠寄將，字字脫塵俗。時節近重陽，何由同把菊。
畫梲文垂藻，蠲災意已傳。哲人思厭勝，東井刻荷蓮。
教你不肯你，爲君通一線。若是明眼人，覓甚臘月扇。
春無三日晴，夏無十日雨。蛇咬蝦蟆聲，更有衆生苦。
今朝五月五，擊動禾山鼓。鬰壘與神荼，歡呼齊起舞。
蝦蟆翻出闊，曲鱔草之長。門前飛八百，屋後走千張。
叮嚀損君德，無言真有功。任從滄海變，終不爲君通。
嗟見世間人，永劫墮迷津。不省這箇意，修行徒苦辛。
秋江清淺時，白鷺和煙島。良哉觀世音，全身入荒草。
春風有時惡，春風有時好。人競逐春風，却被春風惱。
狗子無佛性，泥捏活大聖。不是泗州人，說著也不信。
自小弄絲來，驚多去復回。沙頭晚風起，波上夕陽開。
風雨惜春殘，新晴爲啟關。白雲歸去盡，還我舊青山。
薄薄簾櫳日，陰陰殿閣風。無人驚午夢，雙蝶下花叢。
世尊有密語，迦葉不覆藏。一夜落花雨，滿城流水香。
真馭遺蹤古，寒泉瀉石清。養源人莫測，流潤濟蒼生。
癸水繞東城，刀兵不用憂。須勤疏道力，常使達潮頭。
柔條還自立，絕色所不鬭。昂然氣格高，下視羣卉陋。
放逐臣之常，胡爲乎汨江。不先於楚死，未免作秦降。
又見雁南飛，遠行人未歸。西風吹白髮，肌瘦不勝衣。
又見雁南飛，行人幾歲歸。朔風吹病體，獨對雪霏霏。
又見雁南飛，遠人音信稀。東風吹夢去，一見貌頎頎。
道抱陰陽妙，天行日月長。花開千種麗，葉下一般黄。
青山萬古色，幾人曾賞心。蕭蕭木葉下，我坐復沉吟。
獨坐千峯下，偶馬起徘徊。有誰相共笑，遥見隔溪梅。
衡嶽望嵩少，屹然河漢間。浮雲自來往，誰肯拓關山。
道人南山來，萬里青雲開。去念見本性，聚散真悠哉。
六國億萬人，誰是報讐者。壯哉博浪沙，一擊震天下。
我病死無日，經書更窮年。少年宜若厲，詩酒勿留連。
苦參道難學，放肆事容易。入脚不可深，駸駸成自棄。
天道方愈怒，在人宜敬身。望于經吏內，嚴自作工程。
歲月嘆逾邁，入門事業難。戰兢曾子意，豈可遂闌珊。
我祖生文定，傑然繼真儒。門風早衰颯，吾弟意何如。
茲庵路何許，雲深不知處。夢覺兩俱忘，始可驀直去。
默豈交摩詰，談何事阿戎。時行百物生，不息唯天工。
空中一物無，於焉生萬有。向此求神通，杯棬即非柳。
一泓湛無滓，遶砌如天成。鬚眉徹底見，風浪何曾生。
煙嵐染秋黛，潺潺逕大空。平疇藉光及，比屋饒千鍾。
平生安樂地，不受利名煎。其中一空洞，寥寥無色天。
生處本恬淡，得失誠酸辛。婆娑鬢漸秋，天地一閒人。
法門建章富，法幢空處成。於此下一則，浮雲涴太清。
穠薰知見林，燕坐觀物化。鼻孔如撩天，可聞不可畫。
胸中炯明月，一照萬緣空。蟬蛻雲霄表，墮地爲儒宗。
夫君活國手，愛此隠仙字。行再出刀圭，可使民久視。
注目眇無際，彤雲燦晚暾。心融八極表，欲辯已忘言。
緩步一徙倚，細數新條枚。悠然得真趣，獨立遲誰來。
蟾窟有奇芳，殖根此茂密。人間萬種香，企之不可及。
萬疊互團繞，風煙朝夕俱。三穴已掃竟，無復藏妖狐。
何人過三徑，共此麴糱春。月下倩人扶，花影鋪滿身。
濯纓與濯足，均是滄浪水。箇裏不勝清，渭神爽應泚。
灑然清泠吹，過我十八公。颼飀喧宇宙，可奈此孤叢。
颼颼萬峰頂，宇宙盡聞聲。會得真消息，知予是强名。
相識三十年，身顛心不顛。有人還會得，即是地行仙。
元功初剪刻，妙處極玄玄。醉墨誰家筆，于今合自然。
恩霑長壽酒，歸遺同心人。滿酌共君醉，一杯千萬春。
惟不識泥土，堆根抱玉泉。雖離巖谷伴，也則翠千年。
喜與水雲會，甘與水雲同。雲屯水聚處，塞破太虛空。
破暑黄梅雨，清神白乳茶。萬緣俱不到，物外野僧家。
燕去梁閒靜，鴻來眼界寬。遶庭何所有，風撼竹珊珊。
舉手攀南斗，移身倚北辰。出頭天外看，須是箇般人。
道成元未是，再至却須成。但看西行日，歸來一餉榮。
處處君書畫，難堪淚雨沱。如何遵養力，不似世緣多。
霜雪倚巖樹，霧雲秋水槎。且須高著眼，上有曇鉢花。
水墨三十年，一枝更一節。工夫不爭多，儘立庭下雪。
毫端看運斤，筆老木亦老。莫畫春風枝，秋來厭枯槁。
畢弋橫前路，江湖寄此身。平沙下雙鴈，不見問津人。
碧雲玉搔頭，對景山月皎。霜靜在更深，風香我先曉。
肌膚剪秋水，垂雲出龍宮。我意得子珮，笑許無言中。
鸞鳳飛緣壁，虹蜺下飲溪。一家蠻瘴裏，九折夕陽西。
此地蛟龍伏，中原蛇豕多。借君白羽扇，萬馬飲黄河。
黄昏澹烟晴，風健香骨透。煉金呈赤心，山月惜孤瘦。
莫學卧鬢花，嬌黄媚粉額。仙官道家粧，靜處立標格。
關路入雲平，泥塗自送迎。書生無馬癖，客子效鷄鳴。
桂檝方東泛，荷衣已出塵。曲江尋相業，猶是姓張人。
新挑錦字書，倒指歲月遠。愁眉要深黛，燈花已堪剪。
瘦玉薄薄衫，暈燈和月冷。獨夜不禁春，梨花碎簾影。
巽風起東南，大地萬物小。吳門共延矚，匹練橫江表。
雨挹春紅淺，風酣晚蘂稠。看花不著意，何事亦關愁。
斯文悔少作，自謂老更工。不是舍人樣，合住此山中。
芳草遞春風，三山立桂叢。柳條隨駕綠，花蘂上林紅。
釧動香飄麝，簪低鬢拂鴉。休遮笑裏面，用此庭前花。
火老不知秋，螢飛風露下。和月立梧桐，幽人宜獨夜。
竹影月來去，荷香風送迎。南窗枕書卧，醉眼看山橫。
水浸菩提坐，風傳戒定香。藕根金鎖骨，花面玉毫光。
月下九九仙，雲間七七泉。喚起吹簫子，跨鶴飛上天。
積雨莓苔色，秋風松桂林。莫隨蓬鬢改，黄落見真心。
海濶千江輳，風翻大浪隨。六鼇元未足，不是下鈎遲。
薰蒸香積厨，精鑿午齋飯。飯後且放參，林下香一瓣。
黑風吹海立，雲水渺三韓。蓑笠漁舟裏，無心下釣竿。
江海翱翔地，舟行岸自移。無心波浪裏，鷗鳥不須疑。
引手折纖枝，月邊簪玉兒。好與一杯酒，酒香知是誰。
衆水秋風勁，羣鷗白雪和。只宜閒坐釣，湖海老烟蓑。
風雨樓上笛，燒春寬作程。眉峯須小蹙，梅子彈九青。
露冷蘂珠珮，五湖雲水深。一枝春好在，先寄月邊心。
夜榻近虛簷，獨卧玉蟾冷。梧桐氣先奪，端不礙清影。
江草半黄落，江雨催授衣。衣中有斷線，客子秋念歸。
一水遮金騎，諸州辦甲衣。書生投筆硯，隨口說兵機。
老大年光迫，纖花又一春。鵲占風外歲，雞唱雨中晨。
一徑清如掃，柴門霽影多。苔莓因鶴啄，非是客經過。
三起復三眠，吹花漲雨烟。浮萍增采色，輕壓綠池蓮。
苔掃彌旬雨，花開數日晴。蝶輕矜鬼翅，鶑巧學僮聲。
綴綴復翹翹，金絲並玉條。酴醾與楊柳，結託上青霄。
踏碓村舂急，繰車並舍忙。雀桃紅綴吻，鶑粟碧成囊。
茶寇征商急，偷生蔽綠林。江湖自有備，盜賊豈初心。
近日江西將，常兵已駭聞。不知蜂蠆陳，敢抗虎貔軍。
請借三分勢，仍分七路兵。是兒雖乳臭，莫近呂蒙營。
少室無師句，曹溪絕學禪。渾家鬼擘口，五逆不成寃。
渾身無處著，驛路倒騎馿。覽盡瀟湘景，和船入畫圖。
假使百千劫，所作業不忘。因緣會遇時，果報還自受。
熱月須摇扇，寒來旋著衣。若言空過日，大似不知時。
依稀苕帚柄，髣髴赤斑蛇。棒下無生忍，臨機不識爺。
苦瓠連根苦，同坑無異土。二千年已前，一火破落戶。
陪錢弄傀儡，拚命打鞦韆。渾家無眼見，掩面哭蒼天。
家貧連子屈，事急不由人。開口露拴索，郎當累近鄰。
動口生荆棘，移身墮野狐。趙州來鬭富，東壁掛葫蘆。
義從親處斷，貧向富邊休。腰纏十萬貫，騎鶴上揚州。
甘贄設白粥，南泉費鹽醋。彼此落便宜，至今斷來路。
鑊湯無冷地，黄河輥底流。金剛難插觜，腦後掛燈毬。
昨夜發新雷，毒蛇離窟穴。居常口不開，蹋著迸鮮血。
解劈當胸箭，因何只半人。爲從途路曉，所以不全身。
興化逐克賓，觀音戴鬼面。靴裏動指頭，未免傍人見。
清波無透路，轉處少人知。斫却月中桂，清光付與誰。
新婦快騎馿，阿家引鞭走。石筍夜抽條，面南看北斗。
直幹解新籜，低枝蔽舊叢。芟繁留嫩綠，引月更添風。
濺石韵寒泉，依稀言語處。回頭覺無人，又上前溪去。
山樵竹裏居，略彴纔堪渡。落日澹平疇，牛羊點寒暮。
棲巖既下集，賓天復上征。八子似荀氏，中當有慈明。
釋迦行中國，設教周孔同。吾知諸子弟，不殊闕里中。
潭水清見底，老僧來喚魚。與渠同法食，持鉢施齋餘。
誰將巾瓶來，置此几席間。不可喚木𣔻，試往問溈山。
山靈亦自喜，尊者乃吾師。得與鷲嶺並，不作虎頭癡。
飛廉日掃除，預知尊者過。不令有塵垢，污此石盤陀。
有風地鳴籟，無風石抱雲。上人如宴坐，不可墮聲聞。
濺沫響空谷，分流清法筵。元因卓錫地，今爲洗鉢泉。
偶來俯滄波，遥見生白蘋。望望不得上，笑彼涉江人。
徘徊立泉上，誰敢酌寒清。莫解金鑿落，且聽玉琮琤。
皎皎石上月，颼颼松下風。清絕誰領會，倚杖送飛鴻。
松道須雨灑，山扉遣風開。塵念自起滅，至人無去來。
崖陰日慘慘，石潤露漙漙。何似藍田下，高並玉山寒。
蕭然一叢竹，何當舉似人。不可妄認此，青青爲法身。
奇峯如立筍，太陰生古苔。誰能此出入，咄咄金石開。
卷書置案上，默坐初不看。侍者空堵立，湛然惟壁觀。
智者有所說，後生誰究明。韋編具此眼，時止復時行。
官失學四夷，寂寥洙泗濱。至此每再拜，西方有聖人。
蜀士相與語，故家誰得如。千年令威宅，一紙伏波書。
清瀾深幾許，夏潦冬即空。定非蛟龍宅，徒爲螺蚌宮。
杲杲東出日，萬方被照臨。鸜鵒不踰濟，草木有常心。
舉扇謝風伯，排闥有清音。不可遣塵汙，但當開我襟。
雜樹畧就列，清晨時涉園。逢幽付鼻詠，懷新勞目存。
屏幛盡通徹，蕭然塵土空。不畏趙盾日，知有楚王風。
天地有萬籟，中存韶濩音。斯文未嘗廢，但見古猶今。
方牀客常滿，豈止兩三人。誰可負之走，長留採白蘋。
清陰夏可玩，秀色春可餐。桃李事且置，四時各有觀。
臨池可手攬，何似湘水中。冥冥望北渚，木末有芙蓉。
山川未爲遠，在此軒楯中。我覺千歲近，民今三代同。
白盡汀蘋老，黄彫岸草秋。西風正蕭瑟，何處不堪愁。
秋色丹楓畔，愁心白雁邊。東來又相失，更擬待明年。
問訊溪頭樹，如何殊未春。亦應心老大，不逐世陳新。
不見罘罳闕，于今已十春。素衣不忍棄，爲有洛陽塵。
策筇山下路，未省盡幽尋。回首見桑柘，始知墟落深。
暗雨落漫漫，山中五月寒。大江渾不覺，溪壑有驚湍。
抱琴歷高峰，拂石就晚陰。空山對摇落，懷哉千古心。
野鳥春布穀，階蟲秋絡絲。呶呶空過耳，終不救寒饑。
十方同聚會，箇箇學無爲。此是選佛場，心空及第歸。
直上雲峰表，雲間謁洞天。自慚無善政，來此乞豐年。
便是猶陪句，如何已涉言。須知言句外，聲色不相干。
前箭射人可，後箭射人深。鍾先生沒後，此道少知音。
臨濟慣白拈，普化慣掣顛。一場好笑具，後世作三玄。
樹在溪無影，禽來鶻未知。愛花留潤與，避日卷陰移。
獵獵風欹袖，垂垂雨打船。最憐荷似屋，不障水如天。
溪頭斷續雨，松下送迎僧。世境不到處，心融意自澄。
久困塵埃夢，暫隨香火緣。栖鴉急殘照，我亦踏歸船。
今我非故我，行禪坐亦禪。送風當八面，一鉢老三川。
水面數千里，頼公託此身。如何阻惡灘，與我爲參辰。
我實假衆力，送君遊蠻荆。灘危不可前，徒有濟川名。
公非不通險，任重載者淺。此去荷責輕，又得先歸便。
此去責雖輕，恐爲商賈資。細瓷枉壓我，使我成徇私。
承露珠微微，弄態金淺淺。秋風一披拂，清意忽作遠。
山空花更幽，日透香自永。只欠欹月梅，同汝弄疎影。
甲觀吾何事，丁年歲又周。霜餘一尊在，梅過百花羞。
嘉陵從東來，水上山突兀。松竹相蔽虧，煙霞互明滅。
元來無縫罅，觸著便光輝。既是千金寶，何須彈雀兒。
黄昏雞報曉，半夜日頭明。驚起雪獅子，瞠開紅眼睛。
未是他鄉客，思家已斷魂。明朝春色好，宿處近花村。
已作一宿客，漸爲千里人。吾親白雲下，回首一沾巾。
憶昔逢重九，登臨不憚遥。弟兄同把酒，行樂興飄飄。
去歲重九日，吾親窀穸期。東籬自黄菊，淚眼可曾知。
此日黄花酒，深期酌弟兄。誰知有離別，西望不勝情。
我有茱萸沜，遥同輞川底。登高少一人，又是王家弟。
嘉節苦難遇，故山隨俗登。未能如鄭谷，一榻對高僧。
白石登山客，新詩句必豪。寧容杜陵老，獨步玉山高。
我思鴈蕩游，欲與鴈行去。羽翼本天生，誰令分兩處。
樂事苦無多，良辰豈長見。明年綴席時，要使茱萸徧。
庭前有晚菊，青蘂未堪插。開日即重陽，歸來酒同呷。
載酒觴黄菊，登山臂紫茱。重修汝南事，災厄自今無。
老去悲秋甚，興來聊自娛。明年知健否，子細看茱萸。
窮途嗟我衰，中歲傷兒夭。兄弟止三人，尊前豈宜少。
嗅菊謾勞三，賜安得萸一。聊分故園枝，不負重陽日。
節物豈不好，吾家何太貪。一尊聊爾寄，重意媿先人。
像貌崇賢聖，名言訓子孫。日親師與友，力學探淵源。
不飲紅裙酒，祇將文字論。江東渭北客，日日對芳尊。
主人端不俗，景物亦相宜。手種軒前桂，聯芳共幾枝。
剡溪藴秀異，久鬰少陵詩。今向軒前看，人如晉宋時。
安道家何處，溪山深更深。扁舟不憚遠，得得訪同襟。
金玉本非富，詩書元不貧。平生無盡用，學問在吾身。
功名就烜赫，遺訓可能忘。待獻明光賦，蜚聲滿四方。
獨學恐孤陋，要須親友朋。虛齋集群彥，共對短燈檠。
好似東山謝，滿庭芝與蘭。義方能不倦，擢秀固非難。
憶昔杜陵老，恨無千萬間。君能恢大義，吾黨悉歡顔。
一室雖方丈，游從必舜徒。芬馨不自覺，身化與之俱。
堂上論文客，異時還索居。池中鯉魚足，好寄別來書。
今古幾池館，人人栽牡丹。主翁兼種德，要與子孫看。
已過花王候，纔聞近侍香。來遊禁酒地，免作退之狂。
巖桂何時種，遥聞月窟香。君家似燕竇，會見五枝芳。
園林盡摇落，氷雪獨相宜。預報春消息，花中第一枝。
日烘香倍遠，雨浥韻尤清。誰把玉錢比，恐花羞此名。
桃李莫相妬，天姿元不同。猶餘雪霜態，未肯十分紅。
欲與春爭媚，嫣然一笑芳。雨中如有恨，疑是爲無香。
曾入江南夢，故宜名瑞香。何人好談論，雅目誤更張。
不恨開時晚，自知能傲霜。慎毋同瑣細，采擷上君堂。
非蠟復非梅，梅將蠟染腮。遊蜂見還訝，疑自蜜中來。
客館逢重午，石榴花正芳。吾廬開亦好，歸去嚼天漿。
禪友何時到，遠從毘舍園。妙香通鼻觀，應悟佛根源。
菊以黄爲正，梅惟白最佳。徒勞染千葉，不似雪中花。
在處飄紅雨，臨窗照夕陽。何時清禁裏，一笑伴仙郎。
豈有夭桃艷，淡然群卉中。全身是清白，那肯媚春風。
學得酴醾白，更能相繼芳。金仙粲然笑，鼻觀不多香。
十里西湖上，紅雲照綠波。何如吾凈友，臭味不須多。
秋色在何許，蓼花含淺紅。客情禁不得，歸興逐西風。
有客看萱草，終身悔遠游。向人空自綠，無復解忘憂。
蒼梧巡不返，斑竹至今存。今日稽山下，幾枝忠孝痕。
問訊東牆竹，佳名今始知。龍孫初迸日，燕子却來時。
瀟洒西河種，誰移向浙東。青枝太纖細，莫近楚王宮。
珠帳臨簷掛，龍鬚滿架抽。也知堪釀酒，不要博凉州。
草木一般雨，芭蕉聲獨多。主人栽未足，其奈客愁何。
天上玉衡散，結根泉石間。要須生九節，長爲駐紅顔。
禁殿安蚩尾，騷人逐畢方。何如栽此草，有火自能妨。
首夏盤池裏，新荷點數圓。主人行中選，故爲作青錢。
君有好山僻，疊山亭院間。不遮山外眼，又得見真山。
不比兒童戲，埋盆作小池。要令盆底水，長滿不傾欹。
君富端不俗，有錢長買書。家藏三萬軸，不怕腹空虛。
雅志在沖霄，長思振羽毛。風前怱相和，聲徹九天高。
善鳴聊自適，不願遇知音。深恐山陰嫗，誤猜君子心。
毛羽不多異，浪於花得名。深疑杜陵誤，黑白未分明。
文采真爲累，飛鳴不自由。小池新水漲，相對謾沉浮。
千古剡溪水，無窮名利舟。閒乘雪中興，惟有一王猷。
禹迹始壺口，禹功終了溪。餘糧散幽谷，歸去錫玄圭。
遠水從台婺，同歸古嵊州。巍亭壓山頂，千古挾雙流。
曾到龍宮寺，拂塵觀古碑。何時無短李，肉眼可能知。
曠野冢纍纍，子孫猶不知。千年戴顒墓，三字道旁碑。
再入山中去，烟霞鎖翠微。故鄉遺宅在，何日更來歸。
剡水照人碧，剡山隨眼青。我來非雪興，慚上戴溪亭。
泉自何時有，得名從偃公。誰能繼張陸，爲載水經中。
預作休休計，先開小小園。杖藜成日涉，得趣與心論。
一閤僅容膝，閉門塵慮捐。讀書心已懶，高卧腹便便。
小徑循園闢，青青草色都。主人猶未仕，時得理荒蕪。
遶舍種脩竹，清風長滿筵。天姿本來凈，不雨亦娟娟。
九畹何人種，光風泛國香。林間今幾許，鼻觀日揚揚。
吾圃豈不富，黄金無數錢。誰云何用好，霜裏白鮮鮮。
人道此花貴，豈宜顔巷栽。春風情不世，紅紫一般開。
十花稱近客，千葉重維揚。世上無姚魏，還他霸衆芳。
北陸寒未半，南枝春已回。方於雪中種，便向雪中開。
本是一根出，相期同化龍。慎毋輕剪伐，雲路定相從。
盛夏綠遮眼，茲花紅滿堂。自慚終日對，豈是紫微郎。
佛閣閲人久，儒官涉世踈。伽藍真長者，容我半年居。
桑下不三宿，閣中經半年。青山滿庭戶，雖好莫留連。
靈運本狂客，偶來蓮社遊。鍾魚聽已厭，歸去故園休。
吾門非北海，安得客滿坐。有亭名率飲，鄰里日相過。
蒼頭稍知耕，赤脚頗能釀。有田俱種秫，我日坐亭上。
幽亭闊方丈，脩竹種千百。有時人不來，影月爲吾客。
富貴有天命，安貧士之常。聊爲真率飲，未用利名忙。
老去識交情，興來懷酒伴。山林車馬稀，風月壺觴滿。
文舉客滿坐，淵明酒盈尊。雖無古高躅，妙意亦常存。
文字粗能飲，聖賢時復中。林間十二子，賓主自清風。
富飲不解文，翁意非在酒。三盃聊遣興，一醉豈緣口。
我游醉鄉中，常在軟飽後。誰脩醉鄉記，添我姓名不。
吾家數兄弟，薄有古人風。生計何曾足，酒盃無日空。
我性野而率，山林謾求安。有酒固可樂，無酒亦自寬。
亭上可率飲，林間宜率吟。每於詩酒裏，寓我率然心。
結交雖不泛，絕物亦何曾。莫問親踈客，過門無不應。
交游聚散中，身世浮沉裏。觀書悟昨非，把酒知今是。
有酒或無客，有客或無酒。何時此亭中，客酒兩常有。
是非何足論，時酒謾消遣。但把無它腸，聊爲在家善。
燈火散交游，園林寄幽興。萬事付無心，隨緣不求勝。
心向靜中求，身宜閑處著。閤已號便便，亭宜名莫莫。
吾家老兄弟，杖屨日相過。對酒歡無限，論詩味更多。
有口但飲酒，無悰亦作詩。它年宦南北，還憶在家時。
昔年度茲嶺，回首念慈親。如今望雲處，惟有淚沾巾。
梵舍十八所，道場皆矩羅。茲獨號羅漢，想應無漏多。
雁蕩屢經眼，箇中方再游。何時脫塵鞅，來此飽清幽。
故鄉從此去，借問幾時還。先自思兄弟，那堪宿雁山。
飛雪送殘臘，带花迎早春。西疇農事及，媿是不耕人。
秋去菊方好，天寒花自香。深懷傲霜意，那肯媚重陽。
菊晚不害好，固宜登我堂。書生自頭白，奚用泣馨香。
枉道貴何益，正塗窮亦榮。誰辭談義命，試問小君平。
子尚乃如許，壯年墳已荒。我來親種柏，含淚待蒼蒼。
梅花照歸眼，春色戒行裝。君命不俟駕，安敢懷故鄉。
祀罷燈花喜，山游曉色新。江頭送歸客，我亦是行人。
去國懷明主，離群念舊游。翻令到家夢，終夜繞瀛洲。
相見惟言去，吾今去已成。著鞭先幾日，不及送君行。
棹弭龍門下，誠馳天闕邊。平生畎畝意，祝聖更惓惓。
綠水客星瀨，薰風婺女谿。來尋處士隠，歸向斗中棲。
先人植雙桂，馨德滿吾廬。不老兒孫長，聯芳合似渠。
我豈規彭澤，茲籬偶在東。悠然見山處，仍向菊花叢。
去國常憂國，還家未有家。君恩報無所，含媿出京華。
弭棹祠堂下，一天星斗明。客星尋不見，影浸釣灘清。
石洞幾時闢，石門長不扃。貪看一派水，三載兩回經。
誰把銀河水，直從天半傾。好流人世去，一洗四維清。
灑掃學者事，陳蕃胡不然。要令天下凈，端自室中先。
掃地眼塵凈，焚香心境清。案頭時一炷，邪慮不應生。
入政慚無學，還家更讀書。翻同小兒輩，相共惜居諸。
秋興最難遣，詩懷如亂雲。雖無少陵筆，一飯不忘君。
我意豈在酒，銜盃聊樂天。客來同一醉，客去獨高眠。
濫與金華講，賜沾龍鳳團。却歸林下飲，更媿是粗官。
光景老尤惜，忍銷枰弈間。娛賓欠絲竹，一局戰清閑。
秋日更可畏，所宜惟暴書。反身還自笑，均是蠹書魚。
園小日思涉，山高時欲登。老來疲脚力，興至策枯藤。
山中久不雨，汲水欲何從。一夜井泉達，靈鰻恐是龍。
花木正憔悴，秋陽那更驕。驅童綆深井，聊助化工澆。
還舍八十日，三逢明月圓。停盃試一問，歸去定何年。
既晚開何益，采之聊泛觴。書生自頭白，奚用泣馨香。
可正宜頻覽，無塵亦自磨。少陵今老矣，功業欲如何。
旱久井垂涸，汲多泉更渾。浚教泥凈盡，何患不逢原。
四友共文房，蒲君最異常。研磨發文采，好去奉仇香。
歲宜鄉里守，杯共弟兄銜。明日人相問，行年五十三。
愷悌周君子，循良漢守臣。如今坐堂上，端是政平人。
不是因三秀，名堂意自深。要居森戟地，毋忘采芝心。
昔日栽花者，官移花未開。舊花今豈在，猶說范公栽。
會得名軒意，公餘坐片時。退思何及矣，未退早須思。
猶起才難歎，同時九亂臣。鄱陽千載守，賢豈許多人。
誰品鄱陽守，四人賢不知。如何堯舜世，能使野無遺。
有澤宜觀水，無簷不見山。鄱君千里國，俯仰一亭間。
孤鶩同飛處，澄江共賦時。晚來亭上看，真是謝公詩。
高架添風韻，芳醪共姓名。蘇州凝燕寢，疑是此香清。
昔日風流守，公餘種百花。春風不檢點，紅紫落誰家。
郭外山橫閣，江邊水照樓。粗官無暇日，何以得消憂。
亭廢名猶在，春來花自芳。猶餘蜀中錦，愛惜比甘棠。
遥與齊侯會，江人故國存。夷吾嗟不見，北望是中原。
廬阜雙林寺，爐峯幾瓣香。日烘烟嫋紫，敬爲白公堂。
石散山形在，池乾水意存。游心山水外，至樂不容言。
游徧廬山寺，茲山亦自佳。數宵緣石耳，一飯爲天華。
江上秋風起，鱸蓴正憶家。舟行良不惡，日啖小魚蝦。
高柳何人舍，孤燈此夜舟。遥從白帝去，少爲紫微留。
魏闕回頭遠，夔門去路長。萬年天子壽，一瓣福田香。
小院藏脩竹，柴門傍曲江。繫舟楊柳岸，詩句落僧窗。
水不經三峽，山猶過九盤。數家修竹裏，堪入畫圖看。
巫峽逢生日，夔州見立春。行年五十五，羞作戴花人。
長江何處水，明月幾州天。月與江無約，相逢是偶然。
湛湛下脩竹，味如飴蜜甘。人言此爲瑞，無德可能堪。
簾捲見山近，窗開竹香香。訟庭公事少，靜坐納微凉。
聖主有美化，丁寧戒守臣。毋令挂牆壁，宣以及吾民。
昔日循良吏，獄空無怨聲。刑清本無術，心地要先清。
茲地有神宇，人人來薦羞。神雖能介福，福亦自須求。
川峽天下險，幾人持節過。好來平處弭，莫起險中波。
夔府皇華地，乘軺都幾人。誰如二使者，實惠活斯民。
刀笠燒畬俗，舟航撇旋鄉。五經誰教子，儒術破天荒。
西接卿雲里，東連屈宋鄉。好風吹峽水，盡作魯芹香。
相與勿言利，要令通有無。家家香一瓣，心慕舜之徒。
世仰欽宗聖，人知太母賢。千秋龍已化，香火蜀江邊。
誰道夔門陋，茲坊號慶豐。守臣憂國願，端似杜陵翁。
前山名勝己，夔子有嘉賓。舘闢自予始，媿非賢主人。
大江來自蜀，衆水共朝東。我欲扁舟去，問津從此通。
官費接筒竹，民蠲沽水錢。丁寧後來者，莫負義名泉。
分鼎江山在，受遺宮闕荒。風雲時慘淡，疑會舊明良。
月窟何人到，向來標榜新。如今折桂者，不止一坊人。
二疏歸去後，林下少休官。聖代夔門裏，一枝栖故鸞。
郡城深僻處，車馬罕經過。中有人多少，人和風自和。
昔日賢太守，堂前零露甘。我來無善政，露下亦何堪。
書讀萬卷破，少陵觀國初。登堂吾有媿，頭白腹空虛。
昔日曾夔州，茲堂見三白。爲瑞不嫌多，年豐最宜麥。
誰鎸堂上石，光艷少陵章。莫作詩人看，斯文似子長。
風俗無難易，治之端在人。古夔尤易治，風俗本來淳。
官舍誰爲友，青青只此君。細香來燕寢，奚用炷爐熏。
占得高明地，長聞燕寢香。江流匹練白，竹日萬金黄。
形勝據天險，金湯無以過。英雄多失守，制勝在人和。
仁者果何似，宜於射也觀。穿楊不在手，心地要須端。
勿謂江湖遠，長如天日臨。事君何敢隠，中外一般心。
分得天池水，跳成月峽珠。一清夔子國，炎瘴自今無。
穴土誰爲洞，溫凉欲自私。人間有寒暑，坐此豈容知。
深山夔子國，古柏靜暉樓。柯葉今如許，相看幾故侯。
誰種樓前荔，周天幾歲星。子隨心地赤，葉到歲寒心。
郡齋誰種竹，綠蔭未多濃。我欲添清閟，殷勤護籜龍。
白帝誰云陋，黄柑亦自香。一株三百顆，風味自吾鄉。
重陽無數日，風雨登臨緩。會見天氣佳，黄花挿須滿。
老對黄花節，遥臨白帝城。空齋聽蕭瑟，點點是鄉情。
江山悲木落，身世嘆飄蓬。未會登山客，先吹墮帽風。
巫峽有雄風，菊天多細雨。知我欲登高，先期洗塵土。
竹葉悲杜陵，秋雲吟柳惲。家鄉雁蕩遥，節物龍山近。
灰飛季秋管，雲暗巫山峯。我欲廓氛曀，試呼黎與重。
節近愁陰雨，雲披見太陽。殷勤呼酒伴，爛熳醉秋光。
簷日照我几，竹風清我襟。官身心處士，官舍趣山林。
管城人已老，後輩頗相侵。問汝中書否，猶言欲盡心。
大夫楚忠臣，哀哉以讒逐。遺廟大江濆，醒清今古獨。
將軍頭可斷，詎肯以城降。斯可爲忠矣，至今名此邦。
卧龍起南陽，不爲鼎一足。託名蜀丞相，相漢非相蜀。
子美稷禼志，空抱竟無用。夔州三百篇，高配風雅頌。
敬輿避讒謗，閉門不著書。活人集名方，炳然仁誼餘。
韋侯守盛山，賦詩十二首。能以堯事君，遂令詩不朽。
賦詠窮三峽，樂天在忠州。苟不以直道，亦如元與劉。
柳公本書生，忠勇著岳鄂。盛山戮姦吏，餘威震夷落。
萊公經濟業，志在巴東詩。斯人不復見，亭上秋風悲。
子方筮仕初，牛刀割魚復。一朝峩廌冠，風采百僚肅。
述志哀正則，陳詞諷靈脩。讀君九辨章，悲楚非悲秋。
傑人掾夔子，相業光開元。故宅半赤甲，荒凉今不存。
罷相避同列，銜杯樂聖人。那知偃月堂，中有丞相瞋。
公在忠州日，人高長者風。忮心無後段，寧媿賛皇公。
誰坐綉衣石，曾落金吾膽。不戮擁靴人，至今有餘憾。
軻伋誠明學，弟兄傳以心。易微於九師，閉門自鈎深。
豫章官逸遠，直筆非謗史。天遣來黔涪，詩鳴配子美。
老去最惜別，同僚情更鍾。三杯古峯驛，添我別情濃。
燕子歸期近，吾今亦得歸。烏栖一枝穩，何必更高飛。
十二巫峯下，明妃生處村。至今粗醜女，灼面亦成痕。
兵忿雖云敗，君臣義有餘。石門能脫急，風義亦堪書。
我醉亦如衆，亭慙登獨醒。惟知慕清節，首爲繪儀形。
釣利釣名者，紛紛三峽中。何人化爲石，又作釣魚翁。
風避烏沙鎮，心懷白帝城。峽中險已過，江上浪宜平。
燕公郡事暇，詩興滿滄波。粉飾開元治，江山爲助多。
來往成何事，霜毛滿鬢多。洋洋大江水，東去欲如何。
舟過嘉魚縣，買魚人道無。青山不堪煮，彈鋏看銅符。
沌水從茲入，中藏寂寞鄉。相逢如故舊，爲我濟歸航。
歸從三峽水，重見百人磯。山色只如舊，挽舟人已非。
雲鎖呂公洞，月明黄鶴樓。抱關非故卒，誰見羽衣游。
江上風波惡，江中洲渚多。回頭三峽遠，轉盼七磯過。
此地水如峽，有山名馬當。猶疑是灧澦，更合戒舟航。
七月下三巴，孤舟近九華。魂猶驚灧澦，石更見那查。
蟬噪景如夏，鳥鳴山似春。數聲雲外過，却是雁來賓。
小驛數椽屋，夜深風雨中。鄰家有鷄犬，不是漢新豐。
苦雨冷朱夏，小舟眠富春。餘生今可樂，歸作太平人。
釣瀨雲山外，巖花瀑布邊。却疑方處士，詩思湧成泉。
偶上千峯榭，遥思八陣臺。去年重午日，僚友共銜杯。
偶上千峯榭，因思小范公。桐廬蕭灑處，盡在十詩中。
偶上千峯榭，遥思六客堂。前時賦詩處，烟水路茫茫。
偶上千峯榭，當時恨不來。使君留過客，高處酌金罍。
弭棹宿溪亭，全家夢寐驚。明朝速解纜，莫待濁流平。
風水雨俱逆，舟行何太稽。安心出三峽，破膽上雙溪。
扇題歸去來，客遇潘淵明。舉扇謝佳客，歸耕吾已成。
鳳鳥久不至，胡爲於此藏。德輝如可覽，應不戀高崗。
甑嶼飽曾見，飯溪名始聞。老懷如子美，到處不忘君。
門擁千峯翠，溪無一點塵。松風清入耳，山月白隨人。
我亦欲真隠，區區愧此身。山林與城市，何處隠非真。
門外峯如枕，宜眠清凈身。禪僧自面壁，誰是枕峯人。
飯罷怱怱別，勞生可奈何。不能留一宿，有愧此峯多。
傷哉無復見，老矣不成偕。牢落凝香地，同誰話此懷。
相勉惟清白，囊如四壁空。難忘將絕語，勸我莫言窮。
誰把名鷹爪，天然狀不殊。無心事搏擊，中有鳥相呼。
草有長生者，無根葉自抽。秦皇不知此，誤向海山求。
南國有喬木，老非梁棟材。清陰可以覆，亦足報栽培。
七里城南路，齋祠宿下房。遠烟晨燎地，斜日夕牲場。
上辛茲攝事，瑞祝本通天。自此春秋筆，還書大有年。
鈞曲來深殿，宮花出御溝。雲天正如畫，壁月在西樓。
石馬開陵道，陰虬結廟阿。飛雲似不去，疑誤大風歌。
白虎晨湍迥，青龍夕霧和。漢陵人易識，流水記岥岮。
故老今多喪，嚴祠日愈新。青青陵上杏，神護五株春。
金石凝虛筍，旌旗落暗塵。唐堯遂不見，空有進羹人。
洛水縈祠外，嵩雲泊棟端。橋山何必問，只是葬衣冠。
夏砌綠莖秀，秋簷紅穗繁。終然體不媚，無乃對虞翻。
飛宇棘南傃，以待風之薰。因君奉揚力，并慰塞下人。
磑湍方電激，麯屑已雲霏。誠哉智者樂，力少功不貲。
遵蒙本山下，渠激流且迅。無嫌萬折勞，思迴九里潤。
波平柳苒苒，湖與柳共色。攀條弄潺湲，坐送春暉昃。
千騎亟遊賞，賓蓋紛相隨。不知是日歡，何如清夜時。
憑欄玩文漪，日與賞心遇。汀篠陵砌繁，沙禽冒波翥。
悠悠水周堂，堂上列禊賓。賓勸使君酬，無爲負良辰。
溪光倒彴影，彴影跨溪垠。非論權取意，聊訂濟涉仁。
亭軒入空碧，極眺煩慮開。漢樹有葱蒨，隴雲多徘徊。
水容靜若鑑，天影倒虛明。勿使川風動，波生便不平。
壓枝高下錦，攢蕊淺深霞。疊綵晞陽媚，鮮葩照露斜。
移植自西南，色淺無媚質。不競灼灼花，而效離離實。
紅白相嗣繁，色純香亦淺。相對庭戶間，俗尚焉能免。
修莖無附葉，繁萼攢庭首。每欲問詩人，定得忘憂否。
有名見鄭風，今賞異疇日。采花當采根，可能治民疾。
脩脩稍出類，辭卑不肯叢。有節天容直，無心道與空。
纖莖寒始密，秀葉晚逾滋。芳意君須識，羣葩摇落時。
不枝惟葉茂，無幹信中空。所以免摧折，爲依君子風。
刷羽梁王池，春至欲言歸。牽我東南恨，隨君西北飛。
如帷復如薺，歷歷映滄洲。故障千里目，剩作一重愁。
戟棨嚴門第，鐶金倦带圍。如公三事老，從古幾人歸。
北戶靜無塵，蕭蕭玩翠筠。此時刀筆手，慚愧殺青人。
莊生坐濠上，下玩戲魚躍。魚固不知人，人奚謂魚樂。
蛙聲直可厭，聒耳橫相干。怒氣何關勇，私鳴不爲官。
膨脝枵怒腹，日夕沸溪干。羣響何容罷，時無牡鞠官。
古來韋與杜，閥閱冠當年。今日城南問，惟餘尺五天。
新筍漸盈尺，新梢已鋪瓦。燕雀忽相驚，深沈似隆夏。
長愛鴨陂頭，平波澹不流。相君時獨汎，準擬五湖舟。
肆威矜逐逐，索黨恣狺狺。盜跖真知道，餘財欲汙人。
青松獨受命，停雪待陽春。一遇樵人斧，同成樸樕薪。
虎嘯雲巖下，風生林嶺隅。須防威可假，慎勿逐城狐。
持鷸蚌謀壯，貪蟬鵲意深。漁人一拱手，彈者笑依林。
膩蘤金英撲，纖莛玉段抽。萱如解榮悴，爭合自忘憂。
我有忘憂號，君爲憂世人。欲憂憂底事，胡不暫怡神。
水風披玉蘤，溪露泫瑶津。花意如師意，宗雷社裏人。
高士非求死，天教隕少微。雲疑隠居在，猶傍嶺頭歸。
倦枕回尤數，東方不肯明。只將無睡耳，終夜著蛩聲。
淮平舟未進，遠緒悵依依。勿謂王孫怨，先如春草歸。
二山皆在眼，未忍去淮津。三宿寧無戀，况非桑下人。
賚弼昔營野，代工天眷深。此時蕭散樂，却似住巖陰。
儒藴披幽笈，仙圖啟祕關。嵩雲爲雨罷，來伴相君閒。
處膏非自潤，在寸敢矜長。試用蔀家暗，迴爲鄰壁光。
總總長柯上，離離翠實疏。休誇冒霜雪，僅得守門閭。
雨罷飛花徧，緘愁對晚杯。客心將煬竈，同是一寒灰。
客舍已蕭寂，况逢龍忌辰。何煩申火禁，自有不黔人。
游子何方客，征裾滿素塵。疲驂不進道，還犬復迎人。
輕烟變渚色，寒浪嚙隄痕。鳥去枝猶動，沙頹水暫渾。
今歲臘未破，明年春尚賒。天教催朔氣，先作塞南花。
晚秀尚可惜，早開真謂奇。君看早開處，定是向南枝。
烟開容蘤密，霜重放叢斜。插著星星畔，潜郎稱晚花。
默默過桃園，穿條疊葉翻。夫君猶舌在，時晏便無言。
歷尾無餘日，更籌促曙躔。持愁賸殘歲，將老入新年。
行路到溪窮，寒流自浼浼。客立平沙上，篙人艤船待。
木末芙蓉語，當時不謂真。今來木末見，愁殺擬騷人。
麴塵輕抱蕊，宮纈巧妝叢。青女由來妬，憑君淺作紅。
浩露津緗蘤，大風獵絳英。繁霜不可拒，慎勿愛空名。
千繞青叢外，携觴只自留。晚花兼素髮，同是一悲秋。
芙蓉本作樹，花葉兩相宜。慎勿迷蓮子，分明立券辭。
一作淮南守，再逢霜艷新。花前今日酒，却是去年人。
此夕炎氛罷，浩然天意秋。桂華兼月上，槎影带星流。
隠几窮千古，披經究萬殊。扶疏曾答客，涉獵恥成儒。
順諛要領絕，書罷付函封。隸子方求益，君非賣菜傭。
漢囊一需頭，並薦五處士。由來角立名，獨歸徐孺子。
我來春已晏，道樾半清陰。崖暗石蹲虎，林明花散金。
秋水自然碧，秋花何意紅。乾坤摇落恨，只是爲西風。
樓迥銜空霧，郊長占暝霏。戲魚晴自擲，寒鴨夜還飛。
上溪不弛帳，下溪不打槳。上下各有趣，相遇風波上。
濯濯縈春晚，依依带暝饒。楚宮皆餓死，無計學纖腰。
來自蠶叢國，香傳弱水神。析酲疑破鼻，併艷欲留春。
潘賦幽芳在，周詩榮鄂傳。佛輪千幅細，公带萬釘圓。
東郊迎氣罷，暖信入嚴宸。暫遣星杓轉，令知天下春。
瑞福隨春到，穰穰正似山。君王寬大詔，自此徧人間。
縠管灰飛盡，金胥刻漏長。歡情與和氣，併入萬年觴。
春風長樂地，春仗大明天。春酒皆千日，春枝即萬年。
陽和今日到，景物一時新。陛下南山壽，長迎千萬春。
天上春先徧，世間人未知。黄金裝柳蕊，紅密點花枝。
水暖蛟冰解，灰飛鳳管和。陽春與皇澤，併付女夷歌。
青郊迎淑氣，華闕報芳辰。瑞木梢梢變，珍禽哢哢新。
春前已歲換，歲後始春來。綵燕隨宜帖，繒花鬭巧開。
嘉祐隨年至，皇恩共氣和。水痕冰處動，烟思柳前多。
曉佩摇蒼玉，晨旂亞翠斿。新年好春色，今日滿皇州。
暖碧浮天面，遲紅上日華。寶幡雙帖燕，綵樹對纏花。
雪罷雲初暖，天和日便遲。玉樓新燕子，禖下記來時。
春從何處生，先覺滿瑶京。冰解魚鱗散，雲飛鶴態成。
春天麗春旭，春酒獻春盃。樹待珊瑚鬭，花須羯鼓催。
春闕風光麗，春城歌吹喧。瓊蘇獻春酒，金薄鏤春旛。
瑞歷歲惟新，物華春可愛。雪盡林弄姿，冰銷水生態。
莊周悲殺雁，本爲不能鳴。寧識山陰誤，能鳴亦就烹。
游魚川上樂，映藻復依蒲。須防裁密網，莫獨畏鵜鶘。
漁拽亂溪來，白鷗驚已屢。不應畏機心，却下滄波去。
鄧守挽不住，眷予番久留。决非人所挽，胡不理歸舟。
誰刻優胡象，來爲飲席珍。不因君屨指，幾作獨醒人。
蝶躞趁繁會，婆娑無定妍。心知吾地廣，長袖得回旋。
道樾陰陰密，畦泉活活流。梨成津向潤，瓜熟子相鉤。
日晏坐中園，清襟注迥軒。輕飈逢葉動，小雨得荷喧。
淝水縈如带，淮山崒似雲。此時聞鶴唳，無復畏官軍。
氐醜矜凶甚，臨流列萬幢。由來不自項，何荷欲浮江。
豪英出名胄，偃蹇倦宦游。大言滿千牘，高氣橫九州。
既多九穗穀，復有三秀芝。芝以保萬壽，穀以慶東菑。
我觀招提境，古檜何蒼奇。白蟻巢其根，青虬嚙其枝。
囊香著郎衣，經綃著郎手。此意不及綃，共郎永長久。
香來著吾懷，先想纖纖手。果遇贈香人，經年何恨久。
重複青山裏，雙峰鎖寺門。樓聳排雲閣，松盤過路根。
是水爲佳境，中城枕碧湖。樓臺萬室近，物象幾州無。
古硯蟾蜍滴，文屏薤葉書。世間多倚伏，休歎橐中虛。
森然桃李陰，當春皆手植。更求青青枝，要見歲寒色。
自慚閑索居，豈貪顔色盛。愛渠真不言，可以通三徑。
生日今重見，細君嗟不回。竟孤偕老願，忍看舊時梅。
去歲一盃酒，遽然生死分。兒孫爲壽地，慟哭不堪聞。
郡舍擁爐坐，燭開連夜花。主人無喜事，應是報還家。
人間正炎熱，雲榭獨清凉。如欲慰黎庶，諸君宜奉揚。
老病欲納祿，君恩許奉祠。已爲三徑計，誤辱廣文詩。
不謂一子墨，忽成三客卿。君家好兄弟，鼎立並馳名。
好去文房寶，堅剛宜自持。吾家藏有盡，黄子翫無時。
武城民事暇，著述似虞卿。手握陳玄輩，磨成不朽名。
人生幾丸墨，老病厭操持。好與賢明宰，研磨共救時。
洗盡夭夭色，泠然衆卉中。却將千葉雪，全勝幾枝紅。
佳節逢吹帽，黄金染菊叢。淵明何處飲，三徑冷香中。
千葉揚州種，春深霸衆芳。無言誚君子，窈窕有溫香。
蝶采花成蠟，還將臘染花。一經坡谷眼，名字壓群葩。
淡客逢寒食，村烟爛漫芳。謫仙天上去，白雪世間香。
風枝張羽蓋，露臉污何郎。收拾歸醽醁，芳姿韵更香。
真是花中瑞，本朝名始聞。江南一夢後，天下遇清芬。
雨裏含愁態，枝頭綴玉英。爲花更雅目，變亂藥中名。
不到能仁久，欣聞賜額還。浮雲已過眼，依舊好青山。
瀘戎瘴癘窟，閩粵山水鄉。如何產此物，爛然照炎荒。
歸計墮何許，出溪仍泝流。夢回牛溉路，行到馬湖秋。
孤舟未晚泊，煙火傍人家。小市常憂虎，空城不見花。
山花有空相，江月多清暉。野意寫不盡，微吟浩忘歸。
欲作銀河落，支筇仰面看。會須雷電散，已覺逼人寒。
峭絕崩雲處，泓澄忽此逢。寧知一勺水，清潤入千峰。
暝色蒼然至，浮煙漫不分。小留巖竇底，爲伴宿簷雲。
淅瀝排炎暑，潺湲弄晚晴。不知來遠近，常作對床聲。
盛世須材傑，高名動聖明。一麾淮海去，青旆擁千兵。
別兄今幾時，邦人指難弟。莫誦海沂康，兩馮如魯衛。
公材如武庫，劍槊方森森。亦復擅風流，坐繼正始音。
詩成嘯諾餘，謀出壺觴暇。却整進賢冠，麒麟要圖畫。
公家西州烈，武事冠方冊。祖孫世有人，要足門三戟。
平生功名心，不肯事酣宴。向來話淮南，山川眼中見。
楚國尚勇力，秉羽而甘寢。雖無倒載名，勝飲懷安鴆。
疆事須長算，朝家得實能。坐來酬萬務，心地自虛凝。
復旦風雲合，丹心日月明。江神迴朗照，霽色向來清。
壺矢新油幕，春蕪舊戰場。候亭閒夜柝，歸袖著天香。
自聳干霄勢，應憐望歲心。試將膚寸澤，來作濟時霖。
暗綠團團樹，浮蒼淺淺山。不須吟些些，幽韻已班班。
庭前柏樹子，一二三四五。竇八布衫穿，禾山解打鼓。
塞北千人帳，江南萬斛船。菩提窩裏坐，總謂是虛傳。
解語非干舌，能言不在聲。非聲非舌用，還家罷問程。
不放溪東西，隨分納些兒。冷暖只自知，分明說向誰。
掣開金殿鎖，撞碎玉樓鐘。貪程未歸客，徒自覓行蹤。
乞兒拾得錫，暗地空寶惜。撞著明眼人，一文也不直。
南北山相對，東西有路分。不經場陣裏，爭見李將軍。
仲秋八月旦，庭戶入新凉。不露風骨句，愁人知夜長。
度嶺汗如濯，渴塵生客心。清泉隨念應，乞與滌煩襟。
落日矯烏雲，疾風豗白浪。雨聲西南來，勢劇萬馬壯。
灘頭鳴榔去，偃仰醉霜月。意倦早歸來，風波渺愁絕。
南窗聊寄傲，北牖有凉風。巖洞幽深處，結茅容老翁。
郡境水多沸，陳村泉類湯。人情尚冰炭，地脈亦炎凉。
惟不識泥土，堆根抱玉泉。雖離巖谷伴，也則翠千年。
水從東塔來，却打西澗過。八萬四千偈，爲我細說破。
困來石上眠，夢繞泉石閒。山鬼按玉徽，山靈鏗佩環。
芭蕉我所愛，明潔而中虛。禪房富靈根，頗似人清臞。
閑步遊南陌，惟便野興多。傍花看蝶舞，近柳聽鶯歌。
師子體無二，拈花應笑時。然燈從此焰，不斷至今輝。
誰易阿誰難，多聞不透關。忽解空無我，內海更藏山。
無事商那和，翛然了義多。是法不可說，轉念摩嚕陀。
優波耶鞠多，三昧力降魔。法傳香種子，意氣尚周羅。
提多迦初生，光超日月燈。山頂泉迸涌，此路少人行。
大士彌遮迦，憶昔阿私陀。邪正通一道，無法不調和。
脇本號難生，泥牛入海耕。隨機千萬轉，無上亦無行。
咄哉瞿曇氏，唯富那夜奢。不拘有無種，遍地法蓮華。
迦毗摩羅師，外道成正真。了斯第一義，非故亦非新。
龍樹非形相，獨現圓月體。說法如虛空，非舌談真理。
過去娑婆樹，如是羅睺羅。師子同坐食，付般若摩訶。
莊嚴聖王子，僧迦號難提。棄國避世榮，便入三摩底。
降生月氏國，名鳩摩羅多。宿乘尊者記，不二阿彌陀。
闍夜多因地，昔爲自在天。一契無作性，大用得言前。
婆修盤頭尊，曾禮大光明。以杖畫佛面，悔過復天真。
國名常自在，王子摩拏羅。化鶴成菩薩，動止湧禪河。
真師子法身，究竟無頭尾。賺當盲眼人，華空疑不是。
德勝王太子，號不如密多。指山還梵志，魔群不奈何。
般若多羅法，非廣亦非狹。翠竹與黄華，長松并短柏。
精通無說說，本地亦無生。無生花滿地，本傳無盡燈。
空色無邊際，離垢摩尼圓。能依實相用，助發有龍天。
有無俱不到，生滅豈相干。得者隨機應，未達莫顢頇。
迷悟本同光，信時無隱藏。幻空如夢體，三昧覺華王。
達磨非爲後，瞿曇未是先。當來無量劫，懶翁得自然。
舍衛多精舍，常光非晝夜。波斯擁出世，摩尼不知價。
祇園境最幽，太子施功周。本心無住著，顯法有來由。
聖凡同遣日，盡講波羅蜜。□唯解空知，更不勞心力。
法會起因出，平地起波流。含靈同佛性，忙忙不肯休。
食乞王城罷，說箇無生話。是法皆平□，本自無高下。
齋餘衣鉢收，心外更無求。法王灌頂子，離相性優游。
欲窮千里目，野干渾狐族。大家歸去來，莫道盆光覆。
更上一層樓，清風似餌鈎。纖鱗吞不得，莫怪釣竿頭。
善吉言初有，樂欲聞初首。不墮往來機，中間無所有。
慈尊護念因，曠大劫相親。眾生皆我子，豈獨出家人。
菩提無相貌，凡夫多變豹。不落墮野狐，不昧猶成罩。
降伏在何人，能言不能聲。解語非關舌，廓然風月清。
如是真如是，無□不心地。觸目應菩提，名標法身義。
諦聽須諦聽，要□靈山令。迦葉以心聞，達士宗禪定。
一堂風冷澹，翠竹籠軒檻。夜靜松聲清，蟾光凝湛湛。
千古意分明，萬國賀昇平。昨夜泥牛吼，今早木雞鳴。
欲說宗乘正，不落凡兼聖。有無俱不到，截斷邪師柄。
宗乘正若何，未了說誵訛。要知三十棒，趙州勘老婆。
四生空鳥迹，六道無見覓。十二假因緣，了幻元無識。
三界蜃樓歌，龍女念摩訶。驪珠將獻佛，無垢越娑婆。
諸法元非相，示法明心量。於一微塵中，森羅及萬象。
無餘任滅磨，應不唱巴歌。真如法界內，無自也無他。
富嫌千口少，煩惱何時了。地獄與天堂，歷歷無人曉。
貧恨一心多，此心却老婆。打破關南鼓，和起德山歌。
妙行無拘執，三界非出入。相對且無言，巍巍獨足立。
諸塵勿易難，那箇別歸關。可憐迷妄者，橫錫步雲山。
虛空無限量，普光明殿量。百千三昧門，在一毛頭上。
福德絕遮欄，生死不相關。不住心布施，越彼煉凡丹。
月浸巖松冷，唯此身心肯。眾生即佛性，佛與眾生等。
霜凌溪竹寒，雲外疊峰巒。誰人知此意，獨坐且深觀。
只聞風擊響，圓通銷妄想。旋汝倒聞機，直下分斤兩。
知是幾年竿，細察早顢頇。一聲無孔笛，寥寥天地寬。
方明實見身，見身非是身。法身無所得，非相本來人。
如來非所說，要解無說說。將無聞爲聞，方達西來訣。
凡有即虛名，恰似曉天雲。日高風一掃，萬里廓然明。
赤水珠難隱，無限人撈捃。罔象性無求，得了何憑准。
華胥夢易惺，盡屬髑髏精。却將夢說夢，何日得超升。
誰知席帽下，今日猶疑怕。獨有裴相知，鼻孔遼天跨。
元是昔愁人，昔愁元本真。迷己爲物者，淪却受辛懃。
戒福修持眾，罕得無心用。眾生肉爲菜，講論喧天鬨。
於中正信希，悟了始方知。見聞如幻翳，拈來總是機。
善根經遠劫，一念還迦葉。微笑領玄宗，了本無交涉。
取相便成非，窮子不曾歸。寧自拋家業，甘受野狐欺。
椶林鳥共飛，一道轉光輝。癡人隨物轉，悟者發真機。
青山無限好，自是人顛倒。四時勿變遷，不著從人討。
猶道不如歸，歸道不如如。道本無象法，無念契無爲。
菩提無定法，一體常周匝。箇裏了無言，圓成無縫塔。
如來有說耶，聲聞未辨邪。返成非謗罪，却業雲遮□。
聖賢皆一道，十方常浩浩。當體即如來，何須苦脩造。
優劣見千差，迷繩謂是蛇。一輪明皎潔，光分幾萬家。
朝菌榮非速，一念無延促。超過數量心，智寶非荆玉。
溟鯤運不賒，大地一微沙。更有九萬里，依舊入蘆花。
南泉中水草，古錐更老倒。放却鼻頭繩，四天無處討。
隨處納些些，騎牛已到家。堂前無影木，雪夜忽開花。
寶施三千界，住相終成壞。離相達無餘，此是空知解。
難齊四句功，五藴未曾空。半夜作天曉，不識日頭紅。
徧觀諸佛法，不與群情雜。聲色外威儀，透過魔軍甲。
皆出此經中，無法不通同。夜來得一夢，今日又相逢。
柳眼窺波綠，豈是人彰目。思量也大奇，響應如虛空。
桃腮笑日紅，蝴蝶趁游蜂。好個歸期意，爭似竺文公。
不能延數日，盡屬天功力。時節自推遷，此性無拘執。
開亦是春風，未免一場空。明明分五葉，結果自然同。
不與諸塵入，雨洒何曾濕。八風吹不動，卓然獨存立。
方能預聖流，常在更何求。迥然超彼岸，莫戀涯頭舟。
一來兼不返，我道也擔板。超凡越聖時，腦後方開眼。
三昧共優游，何處不風流。見色心無二，無二也休留。
離欲心無苦，藥病皆拈却。眼耳有觀音，豈用安手脚。
蘭那行自周，空手把鉏頭。人從橋上過，橋流水不流。
牧童真可樂，摘草吹畫角。撒手撫牛身，鼻孔難摸索。
歸去倒騎牛，乾坤得自由。知道江山闊，圓成六不收。
昔日然燈所，見聞非我語。方成授記因，達道超今古。
曾無一法侵，心外更無心。月冷空當午，松寒露滿襟。
莊嚴諸佛土，我道無門戶。清浄表莊嚴，未達人多悮。
清浄自生心，心生三界沈。若心生住相，依舊入稠林。
無住真難見，見見非是見。見不能及時，頭頭隨物現。
非身大莫尋，日落隔天陰。露柱侵雲漢，井是丈三深。
山雲昨夜雨，簷頭滴滴舉。寒山拾得知，雙雙爲伴侶。
溪水曉來深，片光萬物新。相識滿天下，知心能幾人。
四句難談說，修多羅指月。□若復見時，珍重了真歇。
持經不自誇，白玉本無瑕。若還更道會，碓觜却生花。
施心超剎寶，晴空日杲杲。幽獨迥無私，至今漫百草。
得福勝河沙，這裏又勾加。亦無所得故，菩提薩埵耶。
萬物陣芻狗，靈鑑無能守。我尚不可得，非我何可有。
諸緣眼病花，長安幾萬家。露地白牛穩，休誇鹿牛車。
因游樵子徑，底事因緣定。不唱葛藤歌，打個直截令。
誤入葛洪家，說盡天涯話。爾我無自性，常光徧天下。
正教堪尊重，一法共不共。十八不共時，滅却南柯夢。
人天幸指迷，初機但受持。菴園無滴漏，天曉始方知。
脩羅皆供養，天人咸戴仰。不離此經中，念念來還往。
塔廟比摩尼，覺了不修持。身中真舍利，只恐自狐疑。
隨說功尤博，何况精心覺。□□無學人，即是大圓覺。
能持行不低，天龍守護伊。中塗生告別，拔苦與耕犁。
龍宮盈海藏，金口親宣唱。字字不違賢，個中絕名相。
但是此筌蹄，少室老狐癡。九年面壁守，梁王不透機。
善現重伸請，妙悟心清醒。實扣此經名，豈欲談虛境。
當何奉此經，直千金□□。諸佛從此出，十地尚魂驚。
金剛真般若，默契非談寫。教外別傳人，世間希得者。
名字假宗乘，宗乘豈立名。得兔忘蹄去，通方萬里平。
既剖塵中卷，三千及大千。□□□□□，鼓眾看喧天。
休擎日下燈，髑髏照路行。一日皮相離，零落撒荒坑。
欲知親切處，必定無本據。忽然言不會，勘破面壁覷。
庾嶺問南能，踏碓到三更。誰知憨俗漢，紹祖列傳燈。
慧命聞深義，五體如山禮。學海一時乾，心空方及第。
忻悲淚濕巾，憶昔枉精神。今朝聞道矣，夕死也甘心。
金佛曾忍辱，樂處巖菴宿。忽睹歌利王，將直拗作曲。
支解不生嗔，語默自忻忻。深知無相貌，木石表虛形。
道大言無妄，佛誠說非誑。如是接群生，生滅心說謗。
心空行亦純，轉不退機輪。鄉關無異路，花發洞中春。
千峰消積雪，巖溜聲清切。回首睹梅開，疑是梅花裂。
萬木自回春，向道無故新。勸君休取相，拈起轉光鱗。
功德無邊量，不及如回向。回向理不如，妄想顛倒誑。
持經力荷擔，忘機越聖凡。深心奉塵剎，古佛共同參。
施身空造作，欲求無上覺。勤苦歷僧祇，對面還失却。
小法勿貪婪，無二亦無三。唯此一事實，何用廣言談。
室內交珍寶，方悔初顛倒。白日上雲霄，帝里風光好。
門前廢草菴，平常不離方。失却菴中主，猶是雅郎當。
信心纔不逆，心外非他覓。一體更無餘，無餘也不識。
當處即瞿曇，骨董兩頭擔。頭長三尺二，身著七斤衫。
持誦心無輟，不事閑言說。夜夜禮觀音，水裏撈明月。
爲人受困窮，真金喚作銅。棄之尋鈍鐵，攬外钁頭空。
信知先世業，淪苦於塵劫。今日受持經，我相漸休歇。
惡道自銷鎔，因明智慧通。久客還元舍，不離舊家風。
冰泮春池日，野岸花狼藉。傷嗟今古人，幾個知恩力。
花殘晚壑風，烟寺一聲鐘。若能從此人，直下悟心宗。
君看蓮出水，萬物安堪比。居塵不染塵，欲界行禪理。
根在淤泥中，花開麗日紅。潔精無玷汙，明月却相融。
菩提真無我，圓知見可可。若言更不會，丙丁來求火。
當生如是心，絕待本靈明。迦葉門庭廣，直是不容針。
眾生非滅度，說滅度成誤。真如法界中，你我何門戶。
承佛記堪任，情忘境自沉。解吹無孔笛，彈得沒絃琴。
溈山牛加字，鼻孔皆相似。牧人執杖看，免惹閑公事。
雙林髻插簪，實志共同參。梁王宣命處，一拍令通三。
經行誰得見，假相天真現。不得誌公時，也是深秋扇。
半夜老猿吟，驚起木觀音。拶著虛空背，相打到天明。
國土河沙數，廣論無遮護。窮閑一個人，無裩又沒袴。
眾生種性深，安可類圓心。妄迷塵數業，三界自漂沉。
直須全五眼，私業無家產。天地也不知，莫怪渠儂懶。
不可得三心，圓光得一尋。成就一切義，無古亦無今。
室內千燈晃，佛有何形狀。如浄瑠璃中，內現真金相。
潭容萬像沉，識水悟心深。堂堂空界月，癡猿徹夜尋。
落花隨流水，劉阮曾拈起。喫了入桃源，未是真如理。
明月尚孤吟，松風似海音。海枯終見底，人死不知心。
福德元無實，本光常湛寂。圓明法界內，杳廓無窮極。
方云福德多，多數尚誵訛。法身超數量，菩提薩婆訶。
大千堆七寶，不及黄頭老。剎剎等微塵，當□日杲杲。
法界是檀那，人天福德魔。力盡箭還墜，依前入愛河。
樵唱牽漁唱，川陸無間障。兩個且無聲，佛在舌頭上。
田歌答郢歌，露柱中心和。田郢本自無，露柱是什麽。
不辭山路遠，要見唐朝面。對面也不識，誰知者方便。
蹈雪也須過，不是聽巴歌。□見本來人，雪曲應難和。
色相因緣離，須明真智慧。古鏡復重磨，照天更照地。
頭頭見佛身，元是本來人。棒打不回頭，照靈非故新。
如來言具足，切莫外馳逐。當體即無餘，曹溪留一宿。
非相即能仁，莫錯認金輪。行圓三十二，慈悲普濟人。
榮辱空中響，迷真逐妄想。觀其所由來，盡屬虛撈攘。
山河鏡上塵，獼猴背苦辛。參玄識得鏡，了了見方親。
烟村三月雨，物物皆相許。只欠自承當，顯露堂堂底。
別是一家春，豈俱日月輪。諸法不相到，閑身混白雲。
無說名真說，唯有□迦葉。無聞而聞聞，四七當頭別。
真聞信不猜，無去亦無來。聲聞無見解，人天幾萬回。
若言佛有說，執指爲真月。月指兩俱迷，昧修多羅□。
即自謗如來，何因得辯才。和風三二月，花發爲誰開。
貝葉非文字，决擇世間事。義理妙難通，假立多門路。
琅函訓小孩，得了笑咍咍。欲求天外事，須棄世間財。
一條楖𣗖杖，兩頭光晃晃。打破須彌山，掛在眉頭上。
南嶽與天台，皆入鼻孔內。試問野狐精，你作麽生會。
佛得菩提法，然燈默不答。無法可得耶，妙理還周匝。
爲無所得耶，窮理絕纖瑕。不可得中得，無礙亦無遮。
信知如是是，如是是非是。真如無是非，咄哉休瞌睡。
如是□些些，翠竹與黄花。打鼓弄琵琶，還我一會家。
迦葉金襴外，多少人不會。應以色求我，不妨淪劫背。
相如玉片瑕，翳眼有空花。投機不施笏，定動豈能差。
只知聞信馬，髑髏徧天下。是他無不知，忙忙渾晝夜。
不覺誤隨車，迷己爲他家。指南却作北，妄意繞天涯。
是法無高下，純一非晝夜。無故亦無新，非真亦非假。
菩提元等平，摩尼一顆明。非色非非色，了自本無名。
我人消息盡，忘軀失却命。參方不遇人，却乃成心病。
善道自然生，萬里體中行。慈悲兼惠施，念念我無能。
暖律潜消凍，萬國春風動。柳上一聲鶯，喚醒輪迴夢。
春池夜長萍，浮生豈暫停。解說千古事，到老也無成。
但知行好事，好事不如無。金剛元是鐵，秋至雁銜蘆。
莫要問前程，何方不現成。動用語默處，不欠一微針。
世界須彌主，法身徧寰宇。拄地復撐天，切忌知人舉。
三千等大千，佛化進程言。恒河沙眾義，會底豈勞詮。
皆爲七寶聚，布施心所住。人天小果因，爭得入佛位。
廣施布無邊，終不了心源。於性無利益，福盡果還偏。
未抵如來智，通明成大慧。用處不換機，隱顯頭頭是。
無爲福勝田，頓覺如來禪。阿鼻剎那滅，八萬及四千。
海門風靜夜，滿月遼天掛。除非知不知，實相憑誰話。
天際月輪圓，澄澄湛覺源。無風休覓浪，說甚老婆禪。
調御無他念，萬行俱無欠。只是老婆心，三乘分頓漸。
凡夫有我儂，貪嗔百種兇。佛說多方便，令歸此法中。
群情非外物，萬莫生輕忽。皆是自家心，外心無餘佛。
不宰是真功，色不異於空。起時唯法起，眼瞎耳兼聾。
飯湧維摩鉢，聞香即解脫。後來香積人，到被他輪撥。
盃涵落廣弓，疑蛇病腹中。一切著眼壞，誰肯學真空。
世間多少事，千門并萬戶。乞晴便得晴，祈雨便應副。
總在不言中，一默絕狐蹤。若不是文殊，維摩枉費工。
法界全身量，在一毫頭上。西天牛喫禾，東土馬腹脹。
如來一念周，無盡意風流。豐干騎老虎，溈山跨水牛。
欲觀調御體，窮源須到底。不墮有無空，何處不是你。
莫作轉輪儔，用識不勞脩。眼前鑑覺破，華亭覆釣舟。
色見終難見，就裏明須現。迴頭徹見時，不離娘生面。
聲求不可求，見迹不尋牛。迹在牛還在，不求何自休。
臨崖看滸眼，滸即是你眼。眼裏有真心，真心非滸眼。
特地一場愁，角聲吹畫樓。不因勉道者，洎合一生休。
趣向菩提道，可道非常道。無名天地先，十方源浩浩。
當無斷滅心，休將聞見尋。一念無思體，圓通妙智音。
法身元具足，東君無私曲。有木便開花，有笋便抽竹。
境上絕追尋，見境便生心。踢倒浄瓶了，溈山創佛林。
芥納須彌內，萬卷詩書在。須彌納芥子，一字也不會。
毛吞巨海深，一頓飽忻忻。曹溪一滴水，猶尚带辛勤。
驢鳴并犬吠，皆標第一義。幪頭都不知，一體包天地。
何日不觀音，六窗一晃明。十方俱擊鼓，一處一時鳴。
法法知無我，坐却聖凡個。德山拄杖親，要打劉鐵磨。
心心忍最玄，無中絕二邊。南山燒起火，北山得翠烟。
不應貪福德，强接無生客。聞聲恰似聾，見聲非外色。
隨處示威權，𣗖棘金剛圈。世人吞得者，萬古入燈傳。
緣岸嚴陵釣，半夜守天曉。及至日頭紅，未免隨他照。
平湖范蠡舡，空恨萬波前。不觀天上月，徒撈水間天。
古今人易老，無異霜凋草。本根依舊青，不解尋元討。
片月下伊川，豈是別人源。若還識得水，性海量無邊。
無所從來去，法身非住處。充滿十方空，言說非本據。
方稱調御師，大願力弘慈。含靈皆一體，滅度行無私。
欲明三界主，莫信邪師語。說有有無時，道在未相許。
莫認四威儀，行住坐卧知。念念皆相應，珍重任時宜。
伯雪徒擊目，失錢遭罪辱。安心畢竟空，一念無延促。
陶潜謾皺眉，猶道得歸遲。爭似龐居士，心空及第歸。
一株庭際柏，青青無變色。不逐四時凋，權指南標格。
千古任風吹，明月最相宜。寒鴻雲外叫，此意有誰知。
世界元無實，空劫那安石。空由迷妄生，大智安無識。
因緣本自虛，六道渾如醉。一翳滿空花，便落思量句。
有爲皆幻夢，無爲常不動。可惜這圓光，把與髑髏弄。
貪著是凡夫，不著是老盧。老盧今古在，迷背自塗糊。
剎剎波摇影，那箇明心鏡。大海一浮漚，漚破方消醒。
塵塵井覷驢，莫怪目區區。妄迷爭瓦礫，不識夜明珠。
若能與麽解，無買亦無賣。問著不做聲，咄他云作怪。
方得契如如，倒騎三脚驢。踏翻毗盧頂，露出一文殊。
真見實不見，當臺鏡中面。元是本來人，不著求方便。
真如實不如，萬法了無依。鐘中無鼓響，不墮往來機。
如來重舉問，不是等閑論。眾生習氣深，免墮三乘分。
慮恐後來迷，黄葉止孩啼。依前不是息，閑且伸眉□。
法應如是解，其餘休捏怪。六臂任三頭，一心無變壞。
有解却成非，猶未盡離微。一體含法界，無知無不知。
洪鐘渾鐵鑄，懸樓插雲勢。摇杵一擊時，此聲振天地。
鼓是兩頭皮，禾山打不迷。道吾聞舉笏，能有幾人知。
應化即非真，高山水底行。有情皆是妄，無妄勝南能。
有爲皆夢形，顛倒執三生。善財不費力，百城一念登。
如如皆合道，休向外邊討。大地作纖塵，萬里無莖草。
七寶豈齊經，福多不離心。心心心是佛，何處更堪尋。
說時不取相，相說却成誑。不誑不謗時，如如真金像。
無相中爲人，天鼓發音聲。汝等諸天人，昔爲地獄身。
易開終始口，會理休分剖。照鏡失却頭，引惹波波走。
難保歲寒心，至道只如今。知命愁難入，無私禍不侵。
釋梵龍天眾，憍尸加敬重。悟佛了無生，悟與含靈共。
欽聞如是經，徧吉示知音。天上及地下，盡屬法王心。
同心咸信受，萬行俱圓就。一道灌眾生，誓願弘慈救。
共喜免竛竮，超越生死名。將虛却作實，以平報不平。
綠綺霜前奏，妙音無不透。凡夫入耳通，禪家爲有漏。
焦琴月下聽，露柱却知音。世人應不會，側耳立松陰。
曲終人不見，惟日面月面。盡是龜毛布，漫却琉璃殿。
江上數峰青，露出卷心經。明明沒個字，向道祇如今。
建業蕭梁子，歷劫宗心祖。誌公一會人，顯道騰今古。
能執般若鋒，發信力難窮。豈羨金輪位，只樂佛心通。
劈開三十二，金點琉瑠器。燦爛爍光輝，誰解分明契。
削去百千重，字字括歸宗。達佛真知見，不離此心中。
義寫非臺鏡，廓照圓融浄。當頭底是誰，不識方稱定。
心傳靜夜鐘，意在九霄中。佇聽鐘聲響，爲人萬劫窮。
青山藏不得，走殺參禪客。拶破洛浦珠，面前光烜赫。
明月却相容，獨坐大雄峰。三身與四智，妙在一塵中。
化身千百億，不得箇相識。傷嗟今古人，誰是知恩力。
箇中須得意，□□又生疑。本不假脩造，識破現圓如。
大秤秤不起，小斗量不盡。無量劫即今，無不是心印。
巖巒最高頂，雲氣時蔚薈。彷彿羣仙宅，宮闕曜珠貝。
成家得將軍，如越大夫蠡。功成拂衣去，智囊未叩底。
內仗朝初退，朝曦滿翠屏。硯池渾不凍，端爲寫蘭亭。
春花弄晴風，晝簾垂永日。公退卧黄紬，放衙頭懶出。
斗牛不能神，梟盧無好采。碌碌甘抱關，誰能媚時宰。
二亭巋然立，紫薇爲題顔。朝暉射銀鈎，偉觀壓海山。
訟牒如蜂房，未易談笑理。却思買扁舟，歸釣荆谿水。
我無割雞刀，乃當萬家縣。飛蝗不入境，感謝年穀賤。
五斗雖甚微，偃鼠飲滿腹。大書歸來賦，有味數過讀。
焚香坐清晝，此心自如如。我知拙催科，考甘下下書。
桐鄉文章伯，我欲執鞭從。明堂選擎天，雲壑卧老松。
壽親髮斑斑，綵服老萊戲。欲賦招隱詩，小山念松桂。
援琴鼓流水，絃絕無知音。爲語逐臭夫，蘭芷生深林。
鳥語烟光裏，人行草色中。池邊忽分散，花下復相逢。
積雨有餘潤，遊雲無定陰。燕飛華屋靜，鶯囀碧窗深。
時乖事轉拙，端居徒含情。不似階前草，春來隨意生。
雨餘寒氣淺，園林作春媚。不知海棠花，新來著花未。
泉聲如有語，山色自忘形。花覺青春半，山將白晝陰。
門有孫臏鋪，家存甘贄妻。夜眠還早起，誰悟復誰迷。
捲簾新雨霽，伏檻孤雲沒。心賞信無同，佳人眇天末。
仙人張果老，騎驢穿市過。但聞歸撥剌，誰知是紙做。
鏡凹照人瘦，鏡凸照人肥。不如打破鏡，還我舊面皮。
昨夜月初明，柴門猶未閉。貓兒捉老鼠，引得狗兒吠。
半斤是八兩，八兩是半斤。不識耀州鐵，喚作出山銀。
爲人須爲徹，殺人不見血。德山與巖頭，萬里一條鐵。
伴我行千里，携君過萬山。未明心地印，難透祖師關。
狗子佛性無，門上釘桃符。邪魔并百怪，一見便消除。
人間幾桃李，漫漫化泥塵。不恨收功晚，新年第一春。
飯顆從嘲瘦，湘流獨占清。失身到東閣，聊復對簪纓。
未學迴風舞，初成拜月粧。故令青女妬，一夕月階霜。
急霰爭璀璨，僊摽不解寒。漢家趙飛燕，偏許雪中看。
雲澹江臯晚，飛香到短蓬。望窮渾不見，恨滿白蘋風。
袖寒倚脩竹，暗起著人香。聯影黄昏月，亭亭上璧璫。
雖無適俗韻，亦有可憐香。定自嫌朱粉，翻成點點黄。
墮蕊香猶嫩，空枝影半橫。江湖無限思，不獨爲蓴羹。
投分前日歡，愴別古人重。相望一千里，獨許明月共。
滿酌青甆杯，醉卧白石枕。借予驪駒曲，侑我河朔飲。
暑塗勸加餐，養成摩天翮。中車寶带黄，小隊油幢碧。
塵榻爲子下，柴扉爲子開。從今斷還往，一室長莓苔。
來時金蘭集，去日風雨散。別語慎勿忘，短書寄澤畔。
斷岸竹如雲，翠色落寒瀨。艇子何處歸，應轉煙林外。
塘影抱林光，樵風接溪浪。最愛笋蕨時，恰是河豚上。
眼明雙白鷺，身穩一黄牛。玉轡章臺陌，可憐供百憂。
橋邊路欲迷，林外山猶見。長歌扣牛角，不讀項羽傳。
霞珮綴仙班，春風擁髻鬟。應無世間夢，悵望碧溪灣。
朔風吹鬢影，猶抱琵琶立。胡兒在何許，邊頭羽書急。
積霧瑣空巖，寒飚振疏木。遊子勿言歸，山程太幽獨。
暝色兼荒遠，初分浦淑煙。應知漢江珮，月竹鬭娟娟。
柱礎晝生水，雲雷暮出山。天時已秋杪，氣候尚春間。
正覺纖絺便，未容團扇閒。兒童昧災變，赤體更歡顔。
平野寬無際，層雲撥不開。曉容收雨後，凉意送秋來。
山晚餘紅照，林昏集眾鴉。泥深茭欲笋，水滿稻初花。
村舍隨山遠，沙寮傍岸還。輕烟魚復浦，殘雪手巾山。
老朽歸田久，鳥紗白髮新。經綸天下事，都屬少年人。
萬里雲歸洞，千山水向東。玉爐香冷處，烟散碧霞中。
草深烟景重，林茂夕陽微。不雨花猶落，無風絮自飛。
小雨收溪北，微雲沒舍西。地暄鸚鵡鬭，日暖鷓鴣啼。
春風桃李容，能得幾時好。誰憐澗底花，自對春風老。
可惜花無主，分明枉過春。誰憐桃李艷，却屬路行人。
忽驚羈旅身，已落富沙灣。江海舊茅屋，遥岑带潺湲。
四大既分飛，烟雲任意歸。秋天霜夜月，萬里轉光輝。
誰在畫樓西，相逢語笑低。到家春色晚，花落鷓鴣啼。
大地絕纖塵，面南看北斗。嫁雞逐雞飛，嫁狗逐狗走。
自有覓不得，無端面發紅。翻身喫一𨈀，兩手摸虛空。
一箭射雙鵰，雙鵰隨手落。波摇岳陽城，月滿滕王閣。
剃頭頭光生，洗脚脚清爽。脫衣上牀眠，抓著通身癢。
古帆未掛時，後園驢吃草。日短苦夜長，行人須及早。
睦州擔板漢，從來見一邊。淺深三尺水，上下兩重天。
開口不見齒，伸手不見掌。夜半忽相逢，葛藤長萬丈。
雨濯吳粧膩，風催蜀錦裁。自嫌生較晚，不得聘寒梅。
鴨殼非難致，鮫胎業已成。夜深寧覓睡，相照月偏明。
簿領久沉迷，誰能不忍欺。我來慚此石，拈出問吾師。
石罅來泉滴，松風雜澗聲。天明有公事，還憶此時清。
萬法俱一空，忘筌亦忘字。勿置齒牙間，回觀方寸地。
夾日授五飛，論功中興主。宛宛龍父尊，茲山職霖雨。
小室坐蒲團，死灰念不作。所以護明珠，精修企先覺。
山椒有龍湫，清泉日夜流。疏巖作方沼，漱甘非外求。
蟹眼候松風，雲腴挾霜月。爐下豈常炎，灰飛即烟滅。
三十年中事，鸞棲筑小亭。寒聲長新籜，清閟拂疏欞。
水轉前時綠，山濃遠處青。重來勤問訊，此別記秋螢。
蕉聞王子晉，雲卧夜吹笙。控鶴沖天去，松風千古聲。
幾日陟雲烟，危峰懶著鞭。聊將臨別意，爲我謝悠然。
小孤寧有匹，織女自無家。浪比人間世，增添白玉瑕。
雄風波不動，雌霓影空垂。欲洗蒙泉謗，須刪蜀客詩。
忽忽光陰轉，駸駸華髮添。迹陳三可歎，心賞四難兼。
黄卷漫窮年，天梯欲上難。閭閻聽小子，競欲裂儒冠。
歎息東坡老，聰明誤一生。不須多識字，捷徑自橫行。
自昔爲門婿，于今是邑尊。秋毫無假借，情話與誰論。
芳洲編地志，老蚌隱澄灣。軒檻今清絕，全勝合浦還。
堤長交柳蔭，橋狹束荷香。掩戶回逋客，憑欄狎漫郎。
往日江梅發，巾車數數來。自今花索笑，不復共銜杯。
常棣春來減，人如折脚鐺。倚欄思舊事，老眼淚縱橫。
心隨溪水清，目逆岫雲生。不憚躧芳屐，橋南鷗乞盟。
潘輿隨五采，三釜古今榮。蘭玉盈階砌，追攀千佛名。
花栽趁上春，重趼疲雙足。何日對仙姿，分題同刻燭。
曲曲盤洲徑，蒼崖路幾層。翠微深處坐，閒話正留僧。
清溪夾桃逕，玉洞萬株春。爲有雙溪悞，漁人休問津。
小圃固日涉，柴門常自關。此心無一事，應共白雲閒。
虎谿當日事，此處可留蹤。相逢索一笑，何必話中峰。
香濃逾粉質，碧膩素娥粧。若使羊郎見，仙姿應並芳。
疏枝分異蕊，孤幹列鴛鴦。應知爲贈遠，異樣綴清裝。
綻玉聞欺雪，含章妬絳紗。不同桃李種，粲煞赤城霞。
籬菊初殘後，疏香忽傲霜。一枝衝臘綻，紫瑰列金房。
未結金丸果，先吐黄芽花。却悞林和靖，翻疑姚氏家。
金莖豈受塵，三秀已通神。不競銅池瑞，逢蘭肯卜鄰。
種秫無多子，猶勝避俗翁。盡將供釀具，不復用青銅。
美瑞山祇管，幽泉地脈通。漱甘冰熨齒，短綆走溪童。
茸茸春草茁，碧水涌方塘。入夢無佳句，看雲憶對床。
掩關麾俗子，裂網禁畦丁。臺下魚相賀，溪邊人獨醒。
橋橫桑下澗，望處極西郊。有客同飛蓋，何人伴結茅。
酒進鸕鶿杓，花隨翡翠盤。巖邊多怪石，巖下有奔湍。
風輕杯蕩漾，岸曲水逶迤。遇坎亦可喜，倒行羞接籬。
乞得栟櫚葉，都將當屋茅。青青夸藥申，可怕杜陵嘲。
有水足浮醴，寧拘秋與春。共將詩擬古，不必語驚人。
醉袖起如舞，翩然三島仙。約君爲石友，伴我傲林泉。
名高牛氏品，地接燕兒窠。有客圖沉醉，翻嫌石是魔。
鑿地肖風輪，洗雲吞月扇。敗墨起緇塵，山陰勞北面。
酒半興方濃，瓶空罍弗耻。更看一籌輸，各盡三觥醉。
雨過溪添綠，橫瀾自在流。水精簾欲捲，何處著銀鉤。
循除泉漱石，改席酒分船。到此須知止，行前將墜淵。
路轉左畫方，水來斜中矩。不解寫黄庭，倚筇看白羽。
高坡勢建瓴，觸石驚濤沸。入耳轉聲清，廬峽參差是。
夾澗榮薝蔔，倚竹顔如玉。溪魚大上時，臨流香可掬。
夕英色衰落，小摘尚盈襟。錯會離騷意，元無滿地金。
化工將末利，改作壽潭花。零露團佳色，鵝黄自一家。
溪光摇四壁，瓦影落中流。洗耳百聞寂，清心千慮休。
隨波堪泛宅，因壑遂藏舟。坐穩無維楫，任他風打頭。
支機何代石，風截秋雲根。一葉下人境，坐令臺榭尊。
於菟嘯空山，萬竅寒風出。隄防飛將軍，漢箭有神物。
石是蜂窠變，蜂來有處藏。不須開戶牖，薜荔爲穿房。
有竿不見綸，無綸焉用餌。終日坐釣磯，旁人笑兒戲。
濡毫求露柱，墮履望奇書。問訊緣溪柳，新條可拂裾。
春情百尺牽，午影三眠過。修眉漫成顰，細腰誰類我。
岸蓼花如糝，殘霞照晚汀。不教資麴蘖，留得隱鵁鶄。
津頭晚風急，欹倒一叢蘆。宿雁逢清泚，飛來作畫圖。
春馮西滸窗，夏卧西滸榻。待月最宜秋，探梅還度臘。
非厭人間事，不携西子游。聊將去越意，指此作扁舟。
浮家今得計，舉棹疾於飛。一笑兒童舞，芳蓮當妓圍。
聖得三峰藕，刳爲一瓣蓮。著身猶不穩，何用濟長川。
興來飛畫舸，泛泛水中鳧。綠皺移歌扇，紅鮮迓酒壺。
冬耕春復犁，麥秀禾方插。少放牧兒休，莫教牛力乏。
代耕荒幼學，投老樂歸田。鹵莽人之罪，豐兇勿怨天。
波濤送客帆，松竹圍僧舍。野趣望中來，西湖當減價。
一丘封竹弟，萬石齒金昆。收拾甲乙品，莊嚴可款門。
前身豈汲直，枉尺天所難。賢哉耐久朋，結盟同歲寒。
帝子登湘岸，臨風粉淚彈。梨花多少雨，點點透琅玕。
拾青容色混，著紫寵光偏。幽逕留風月，行多履易穿。
體方如就矩，幹直匪從繩。杖有削圜厄，提携先摸稜。
怪奇存相法，妍醜出天真。此君無二貌，正是葛天民。
穹枝迴鳳尾，健筍迸貓頭。安得真致此，勿爲羣鼠羞。
義居傳九世，瑞物記三荆。何似同根竹，春風一死生。
蘄產名天下，含颸別樣青。中郎如一見，應不數柯亭。
美箭東南出，成林地不慳。禽胡如有將，寄與定天山。
餐霞吞沆瀣，一吸千頃湖。默坐更深省，心塵今有無。
倚楹歌橘頌，巡圃款甘林。更待商山老，於斯朋盍簪。
后皇權植物，奴婢徧江干。繡蹙一林橘，高擎黄玉團。
謂橘不盈握，勝橙顓進皮。香齏難共搗，遮莫蟹螯持。
朱襦千里變，金彈一分增。入口蜜相避，懷歸誰不能。
羅包肌理細，霜顆輔車香。封殖貴瀕水，踰淮非我鄉。
已廢蓼莪篇，難荒常棣徑。步屐不思歸，共看花弄影。
時時風報信，處處雨催粧。大賚一年景，均輸萬斛香。
綺席偏宜晝，香霞獨占春。洛陽荆棘久，誰是惜花人。
名標溱洧贈，根自廣陵分。所欠盤盂玉，黄樓儘不群。
無癖不譽兒，有詩非責子。丹桂幾枝芳，對之空顙泚。
紫苞楊柳葉，奇絕錦熏籠。香氣闐襟袖，清尊爲汝空。
自讀文成賦，經營巧作難。涪翁真溢美，何似鶴頭丹。
耻上舞裙带，願依九琳窗。韶顔今換骨，阿措便心降。
膚瑩過凝脂，香濃遠隨步。應有看花人，入園心見妬。
繁盛閩南粵，潜藏霜雪天。素雲生寶髻，賸馥借龍涎。
自有嫣然態，風前欲笑人。涓涓朝泣露，盎盎夜生春。
逋客敢欺桂，秋巖曾遣風。古香吹一再，如到廣寒宮。
破白便懷青，紆朱旋著紫。鼎鼎一春忙，浮榮均夢蟻。
圓整裝花蘂，周遭列飲仙。瓊英難上僭，簇蝶不同年。
流蘇團小蝶，伯仲聚仙花。衮繡名非是，瑶琨未足誇。
鮮支形相小，石罅解蟠根。香湊芝蘭室，居便水月村。
重英迷宿雨，巧笑聘春風。壽汝一巵酒，勿嫌肌太紅。
十年三雁序，接翅紫微垣。花下哦前什，難酬明主恩。
未識春風面，先聞樂府名。洗粧儂出塞，進艇客登瀛。
青條散蛟螭，素艷欺瓊玖。體薰塵外香，骨醉壺中酒。
品軋酴醾架，名疑霧淞花。□將□假借，可但鄙金沙。
平泉窮勝事，南守送名花。寓意懲多愛，勞人召怨嗟。
彤闕收紅綬，金門賜鞠衣。若無纖刺罥，一摘便須稀。
嶺外花無數，分移頗歷年。破除猩血染，舒卷蜀城牋。
人來認海棠，却訝枝條弱。嫩蘂不勝春，生怕東風惡。
蜀艷停針久，柔荑著意描。五文縈色線，百寶簇芳腰。
冶葉擁香苞，盈盈二月交。相思意安在，試去想花梢。
纖莛小作罌，瘦殼元無粟。色麗品少雙，詩成看未足。
四季花長發，朝朝得細看。絳英能受暑，綠刺更禁寒。
龍宮陳酒器，金盞白銀臺。欲結塤箎伴，無踰綠萼梅。
巧翦鮫綃碎，深塗絳蠟勻。殘英枝上隱，踰月逞鮮新。
月娥新琢玉，何夕忽遺簪。斜插風鬟濕，蟾宮底處尋。
手撚雛鶯羽，鼻參香麝臍。千憂何處散，芳徑酒爭携。
葉如薏苡長，花比金燈白。一簇蘂宮仙，銀燈臧與獲。
紅英鬭日開，暮落錦成堆。不藉西風力，孤根委草萊。
展葉柔桑沃，裝叢醉纈繁。定應西域到，略不耐輕寒。
川陸有芙蓉，名同物不同。采江搴木句，作麽誤韓公。
芳林秋冷落，木末改黄裳。可笑名虛忝，何曾拒得霜。
拂金鋪細靨，騎鵠墮新翎。花小也傾日，芒寒猶聚星。
九苞滋雨露，五采燭軒楹。奉送歸丹穴，朝陽幸一鳴。
未觀金距鬭，已怪左輪殷。一夜風霜作，垂頭急挂冠。
蘤紅蜂好齧，路細麝來眠。若也栽幽處，踰冬色不蔫。
鸝庚翻柳去，拾羽漬輕花。戰戰枝如壓，無風勢亦斜。
細簇盤洲岸，初驚合浦還。娉婷邀十斛，惜取買青山。
抽蔓類牽牛，含芳伍萱草。上上不知休，高柯厭纏繞。
鑪熾陰陽炭，金錢滿地流。何人能點鐵，笑覓富民侯。
燈焰既埋光，幽蕤不露黄。阿誰驢喚狗，爲我問花王。
體輕難受雨，枝軟不禁風。全賴結蟠力，能超造化功。
月滿臨春閣，雲隨張麗華。隔江雖度曲，破國不因花。
天借憑依便，雲霄若可凌。莫教風拔木，却羨水飄萍。
山深啼杜宇，濺血染花心。閬苑未歸去，不妨留鶴林。
贊皇褒簇蝶，京洛古來希。一陣雄風起，穿林粉翅飛。
赤憎賓舍滿，雅稱落花留。縱使金錢好，如何買斷秋。
尤物鍾芳草，虞兮柰若何。動摇緣體弱，非是感悲歌。
露重宿妝凝，地偏春睡足。卜夜到橫參，却須高舉燭。
漢宮嬌半額，雅淡稱花仙。天與溫柔態，妝成取次妍。
脈脈似崔徽，朝朝長看地。誰能解倒懸，扶起雲鬟墜。
昂霄蒼鬣五，獨立幾寒暑。不肯在雞群，自然羞噲伍。
食芹知獻君，嗜芰不忘親。大節全忠孝，勞心思古人。
芡槃平羃水，雁喙飽吞風。剖蚌珠驚坐，清談拳屢空。
主林時獻供，它壤昔移根。秋後收梨栗，傾奩得弄孫。
園官來獻孰，萬顆滴階紅。綠李高名品，須知論未公。
虺蔓奮長須，纍纍明月珠。休傳釀酒法，萬一誤分符。
魁然飣坐珍，落刃雪分身。酒渴思吞海，加籩縱臾人。
新鵝借顔色，甘蜜添滋味。憶得賞花時，闌干带春淚。
蒙潤碧千顆，迎曦紅半頰。閱古憩鵝池，牽連青李帖。
一任筍侵疆，何防鞭礙道。千戶廣侯封，三家結村保。
棟梁無一木，眼底盡龍孫。千畝清陰合，出門人灌園。
好手善和羹，非才當抱甕。加點苜蓿盤，丁寧及時種。
萬里隨膚使，分留三十年。甘棠遺愛在，一見一潸然。
美體亞群花，千罌倒儲粟。飲客醍醐漿，可以代醽醁。
珍物再三投，英瓊修永好。以茲君子德，不作眾人報。
碩果宣城得，花膚易地無。上樓要脚健，不假瘦藤扶。
結子卑枝繁，成蹊長策捨。飽殺騶侏儒，誰牽果下馬。
滿樹鳩盤茶，曾開勝錦花。奪胎春薄相，刻畫攪詩家。
長柯渾直上，茂葉不橫生。縞夜心傾藿，朝天荷美名。
葦綃欹鼠穴，翠質臨螬井。自破核不鉆，通行冠可整。
雪艷燕脂萼，京都核遠來。遊人初識面，不作李花猜。
倚檻課條桑，作繭看成甕。我亦效吳蠶，踏破愁清夢。
植桑非一日，斬伐良不忍。亦欲後人知，愛奇仍務本。
分付司花女，誰何六枳關。少年輕薄子，驅去勿教還。
勁節舊捎雲，新添老大根。何年居此里，著處長兒孫。
柞樹何人種，成林不亂行。漢家全盛日，宮殿對長楊。
粲爛九張機，交加五雜組。蜂蝶勝於人，東來又西去。
老根呈冷艷，鼎立傲剛風。危坐曾臺久，衰顔得酒紅。
吭赤羽毛蒼，華亭雪羞比。昂昂警露仙，翻作遼東豕。
呦呦忘野性，掉尾草中眠。寄語射生戶，深山空歲年。
擲果心頻喜，攀條臂暗通。有懷清遠峽，雲斷玉環空。
緣流排勁草，盈野鞠長蘆。烟樹高低見，如開平遠圖。
立壁無蹊徑，纖塵不可留。若知心匪石，那復爲身謀。
屏開山弄巧，巖秀壑爭流。漫作剡中夢，難尋雪夜舟。
滄浪東入海，神禹了天功。誰解聞雞舞，來招擊楫風。
愚公移疊嶂，神助到盤洲。細問昭亭路，今非風馬牛。
星稀天隕露，山靜谷生風。萬古雲中月，炎凉無異同。
平昔慕文豹，管窺纔一斑。誰言披宿霧，吾欲老茲山。
九仞基人力，千峰奪地靈。日長頻拄頰，霧暗可藏形。
魯詹尊岱嶽，楚望指江流。地占山川勝，小哉雲夢游。
羌廬騰爽氣，非霧擁樓居。夜鶴能知我，鷦鷯甚起予。
長林勞屐齒，植杖解冠衣。覓句題青竹，不知孤鶩飛。
尺五蠙洲境，繩樞每日開。抱關無約束，俗駕望風迴。
大魚緩揚波，小魚輕觸芰。魚樂我能知，我來魚不避。
短蓬收輯濯，欄楯占濠梁。受得兩三客，更添垂釣郎。
眼看蓮葉巢，藏六可論交。但得滄洲趣，何嫌蝘蜓嘲。
心嫌大吞小，不忍喚漁蓑。皺月年年減，潜淵漸漸多。
往作清江使，身遭七十鉆。南溪今自在，魚鼈報平安。
青髯千歲壽，綠髮九江希。巢葉相漸染，沙邊曳水衣。
花開常比兩，葉巧或盈千。獨步南風裏，繁英媿在前。
駢花先總角，一體素同心。可是鴛鴦瑞，于飛幻碧潯。
綠房韜紫的，玉片踴重葩。公論評優劣，難私解語花。
步有凌波襪，掌爲承露盤。尚嫌花片少，千葉映朱欄。
花黄秋欲半，昔歲一番忙。謬應魁三象，深慚王氏堂。
日日來無數，周流足也疲。安排憩策地，準擬曲肱時。
臨清莫三歎，對景非一欣。緩踏溪南路，怕驚鷗鷺群。
冠距山雌比，誰來斷蜀機。爛斑快眾采，似戲老萊衣。
籠寬毛不損，境熟意能馴。自得寒江樂，何憂采捕人。
廛中饒菜把，足以給盤餐。不逐露葵去，定遭修竹彈。
寸地有別天，斗牖無長物。吾身容易安，此膝不可屈。
地戰兩蠻觸，氣吞九雲夢。何以納須彌，是中甚空洞。
世事一場夢，山棲冬復春。花邊侶胡蝶，不省宰官身。
剖心青掌露，蓬首紫髯垂。花孕魚堪饌，枝重鳥不窺。
竹葉木枝柯，葱青光可鑑。桃竹最名浮，自知蕭洒欠。
清馥畏人知，辭山便泣岐。請將紉雜佩，不去傍蛾眉。
自笑桑榆景，猶貪草木滋。烟霞成痼疾，良藥豈能醫。
許仙初拔宅，靈草迸香茅。能使羊無血，云何命在庖。
葉細渾疑竹，叢輕却象花。果然能辟穀，誰不護萌芽。
菲菲芳襲予，采采葉敷碧。捐軀陸羽經，箝口陳琳檄。
爲愛草中香，靈均詠藥房。行山踏蛇虺，繫肘有名方。
塞耳可治聾，下咽多去病。九曝不辭勞，蚤衰諳藥性。
覽盡輞川圖，擊節茱萸沜。九日秋子來，黄花爲酒伴。
天晴玉連蜷，洞邃香吞吐。趁逐牡丹時，游人推不去。
塞翁馬論谷，山房谷名竹。千駟後無聞，一竿清亦足。
廣野螢如織，凉郊書好觀。借光須繼晷，莫遣案頭乾。
得夜不韜藏，飛星亂草塘。都緣光影誤，無路出書囊。
勿誇萬錢食，可畏五鼎烹。采山逃後悔，碧澗有芹羹。
塊破擎拳出，盤行轉眼空。救荒非小補，粉骨不言功。
犯寒青匝野，信手各盈襜。不與草爭長，聽教荼比甘。
出羖瘞五皮，獲麟髠一角。煮簀太憨生，非關渠善謔。
水窮雲四起，出岫本無心。莫負蒼生望，須爲旱歲霖。
行樂惜分陰，或風雨有疾。細數一年中，戶開能幾日。
經始得山居，幽尋跡不疏。自開溪上徑，花露泣前魚。
有圃無修竹，其如借宅何。寧忘三月味，不厭此君多。
筑榭芝山麓，仍年再產芝。欲求茹芝法，已與赤松期。
松釵藏曲徑，林浪積枯枝。足了園炊用，何須壞扊扅。
半世別玉州，夢憶仙人掌。經丘獲鎗旗，清思飄雲上。
霜栗大如拳，皺開穰獻熟。借問嘉卉山，何如白鴉谷。
翦茅聊復爾，步屧欲何之。風捲三重去，危簷雀護兒。
分窠能擇地，識路自尋花。不候譙門鼓，群飛晚趁衙。
意到非饒舌，情親易解頤。或時鐺脚坐，不效劍頭炊。
榴艷對枯筇，西來解后同。折花羞鬢白，未插已顔紅。
錦衾鋪綠野，山麝可曾眠。蕙帳塵凝席，花殘鶴惘然。
花涵百日紅，色到三秋重。葉大好題詩，叢卑難集鳳。
犀角透魚龍，石肌藴星斗。亦有無情花，枝頭魚貫柳。
竹外霞爲幄，花間錦作籬。離宮多怨女，吃吃竟亡隋。
桃杏正酣酣，光春當仲月。吐艷既後時，嘉名安可竊。
經時久枯槁，得水即青葱。起死醫無藥，返魂香有功。
葉生新易舊，歲寒凋獨後。不改四時柯，賢言非聖耦。
蘂碎葉傷多，風韻弗娛目。獨抱絕塵香，無心出幽谷。
一氣浹群芳，漫山躑躅黄。有誰相領略，自解度春光。
發生寧有種，滋蔓妨人路。不得十月霜，掃除難盡去。
北極璿杓轉，東朝繡戶開。吾皇宴長樂，親捧萬年杯。
遶殿猗蘭紫，浮觴壽柏青。瑶池演春算，倍受八千齡。
曉箭催蓮漏，君王問寢時。光風浮玉琯，瑞靄映雲旗。
木鐸揚寬詔，雲翹舞化風。垂衣金殿裏，聖德與天通。
紅日升暘谷，青輝應嶰筩。萬方陶美化，渾在泰和中。
翠水冰融盡，雕櫳日上遲。東風報花信，先拂萬年枝。
沼荇微生綠，宮梅暗度香。五雲凝紫禁，一氣轉青陽。
露沐千門柳，風縈九畹蘭。會聽鶑出谷，行傍采桑壇。
臯月乘天數，慈闈奉母儀。靈芝三萬歲，樂府有新詞。
柳映金鋪麗，菰黏玉俎香。六宮隨鳳輦，來獻九霞觴。
覆戶雙人艾，浮樽九節蒲。更聞天子孝，瑞箑扇堯厨。
赤伏題皇運，朱明敞帝宸。休符知有相，此月是天申。
祝網湯仁布，垂裳舜德敷。五兵渾不用，安事赤靈符。
日永三星正，風薰萬宇凉。要知垂艾意，期與庶民康。
瑞靄浮龍鑑，凉颸拂燕釵。瑶鍾獻冰醴，暑殿雪盈懷。
繞臂長生縷，無非柘館絲。還因袗絺綌，深念葛覃詩。
本是扶犁客，隨緣漫作官。故山應念我，薇蕨已闌干。
浮雲本無心，人心逐雲去。更作歸雲堂，雲歸竟何處。
直指嶺頭路，寧論幾日回。尋春有消息，寄我一枝梅。
聖德臨尊極，民心戴至仁。喜逢重午節，共祝萬年春。
雨暘皆應節，和氣滿平疇。欲識天顔喜，農家麥有秋。
永日雖祥鬰，風生殿閣凉。聖心非獨樂，均施徧多方。
道大光今古，功成付聖明。超然羣物表，但見四時行。
漏轉銅壺永，風來玉殿清。天申佳節近，比屋盡歡聲。
外物雖無累，誠心每在民。薰風能解慍，亦足助堯仁。
火德方居夏，端符帝運亨。化工初不宰，繼照付重明。
和樂天申節，雍容物外身。羣生蒙長養，誰復識堯仁。
水殿風來細，槐庭日度遲。聖心無外累，動息自隨時。
周室興王業，堯圖授聖人。誰知皆內助，功德古無倫。
仁心均動植，風化正邦家。福慶方駢集，靈符尚辟邪。
心境俱清浄，能令五月凉。芬香隨處有，不待沐蘭湯。
中興雖帝業，內治本陰功。天下供榮養，方知福報崇。
乾坤皆數五，日月正符同。但仰重離照，難名厚載功。
寶殿名康壽，皇心在祝延。願從重五日，更閲萬千年。
鐵爪玉龍鱗，紅冠不染塵。五更纔報曉，驚動世間人。
春雪正紛紛，荒山晝掩門。羨君筋力健，策杖過前村。
有物先天地，無形本寂寥。能爲萬象主，不逐四時凋。
雲開千嶂出，木落一枝分。相見又無事，不來還憶君。
因我得禮你，窮源親到底。禮拜了燒香，自倒還自起。
諸佛不說說，祖師不聞聞。留下一轉語，千古鎮乾坤。
今佛放光明，助發實相義。希有諸比丘，是中難比况。
利劍斬虛空，萬象鳴嚗嚗。年年向斯辰，令人倍發惡。
秋江清淺時，白鷺和烟島。良哉觀世音，全身入荒草。
佛法無人說，雖慧不能了。去却上頭關，面南看北斗。
心同虛空界，示等虛空法。證得虛空時，無是無非法。
吞却與吐却，算來無處著。要見滑稽人，便是黄幡綽。
釋迦不說說，迦葉不聞聞。天河風浪靜，星斗位區分。
斫却月中桂，清光轉更多。狐狸俱屏迹，獅子奮金毛。
狗子無佛性，殺人便償命。楚痛百千般，因邪却打正。
大海波濤闊，千峰氣象雄。古今無間斷，南北路頭通。
屋裏販揚州，水深山更幽。終年無客到，明月自相投。
智悟悟自心，不在一切處。回首時觀瞻，便是佛國土。
有問冬來事，京師出大黄。貪他一粒粟，失却半年糧。
蒿萊自輿臺，松桂猶伯叔。便合追孔林，無庸號寒木。
虬龍舞雲端，風雨來海上。尚想堂中人，詩成一迴向。
苦心有深思，勁質無軟語。賢科廢因公，此事亙千古。
種木已如此，高賢有餘思。頼公酷似舅，其誰羨牢之。
鄭虔骨已朽，孔父天不遺。他年從事賢，手板空倒持。
棟梁乃不取，得地且深植。妖嬈紫薇花，歲晚猶伴直。
解纜山銜日，移舟雨暗溪。無情子規鳥，夢斷隔林啼。
燕鴻望南飛，春至還北去。託食波浪中，瀟湘幾回渡。
遊子思故鄉，天涯兩相逢。時平甘卹緯，定交各塗窮。
濯濯機中絲，粲粲錦繡段。自非同心人，千金孰肯換。
江湖多青山，舟楫長往還。山色難送客，不如住山間。
中宵櫂謳發，菰蒲翳明月。月黑君忽行，恐墮蛟龍窟。
况此憔悴州，居人仰煮鹵。煮鹵數十年，餘者皆貧寠。
五祖箇老翁，從來多指注。不是不知歸，忘却來時路。
豈弟張夫子，遺我徑寸璧。中有數箇字，字字無人識。
塞北平沙闊，黄河衮底流。征帆纔及岸，蠻狄一時收。
平地摝魚蝦，遼天射飛鶚。跛脚老雲門，千錯與萬錯。
機前一句子，用處不留情。如撞幢子弩，箭箭中紅心。
玉露垂青草，金風動白蘋。一聲寒雁叫，喚起未惶人。
月色照幽谷，泉聲落斷崖。水光山色裏，一塊爛枯柴。
生是死之生，死是生之死。兩路坦然平，無彼亦無此。
十方同聚會，箇箇學無爲。此是選佛場，心空及第歸。
大機貴直截，大用貴頓發。縱有嚙鏃機，一鎚須打殺。
山國不栽桑，抱布貿絲藏。恩詔光明燭，寒燈織室光。
南山如佳人，迥立未可親。而况得道者，其間梅子真。
當陽一句子，平地步青雲。踏翻關棙處，便是主家春。
颺下採樵斧，直入碓坊舂。一脚踏到底，黄梅信息通。
秤鎚搦出油，閑言長語休。腰纏十萬貫，騎鶴上揚州。
清曉去采蓮，蓮花带露鮮。溪長須急槳，不是趁前船。
相隨不覺遠，直到暮煙中。恐嗔歸得晚，今日打頭風。
疾走建德國，乃爲淵明先。失脚墜榛莽，劉伶扶我還。
水花分塹弱，山木抱雲稠。更宿招提境，還同惠遠遊。
孟氏求放心，羲易戒迷復。可嘆聲利場，紛紛競馳逐。
踞坐魚磯上，無心同狎鷗。敲針漫勞力，故爾投直鉤。
山深成獨往，伐木聲丁丁。莫作爛柯客，長年玩一枰。
春蔬含綠滋，荒畦自鋤芟。萬事付一默，維摩許同參。
莘野樂堯舜，谷口豈其鄉。自是不可掩，區區非近名。
瑩心冽寒泉，砥節介如石。本無市朝念，自與紅塵隔。
羲和鞭日馭，發軔自暘谷。道人耕寸田，開窗納餘燠。
所重一言契，寧懸千里期。他年風雨夜，還意劇談詩。
蠟屐恣幽尋，未能得其要。登臨一放目，千峯供俎豆。
萍梗天地間，初不異萬物。可能發深省，惟有一事實。
群居有深益，相視無餘事。此道存諸中，瞭然見眸子。
太白邀月飲，祇許老坡會。汗漫赤壁遊，浩歌邈相對。
周郎佳少年，定霸在一戰。勉哉志士心，分陰疾如電。
古人有大志，聞鷄非惡聲。信知酹月意，與此同條生。
明府命世才，宇量特閎遠。爲名江上亭，拈出句中眼。
滿林飽風霜，千奴列亭下。未許吳姬手，藉此長聲價。
花落飄碎瓊，果熟染黄蠟。張君鼻觀間，莫著蘭麝雜。
孤吹人已遠，橫笛處猶在。清名欣有託，奔雲放天籟。
山溜碧泓澄，清甘歸色味。儻逢張又新，應不落第二。
寄語同參人，切忌隨他轉。若向句中尋，相逢不識面。
閒尋十九路，坐斷千萬心。運甓何爲者，當知惜寸陰。
金玉聲清圓，鸞鳳勢翔舞。重是古人風，勿效兒女語。
摛辭氣爲主，盛氣理或差。大音等韶頀，小巧同春葩。
蠟屐發興屢，幾爲春泥阻。此行不作難，霽色隨步武。
數峯碧巑岏，烏君成道山。仙遊杳難問，空鎖白雲閒。
雙蔓正排空，云是玉真府。採芝何許入，忽此駕修羽。
觀宇藏山崦，昔居火宅僧。因緣有時節，羽服奉香燈。
翬飛新樓臺，像設舊金碧。焚修人已老，倚杖對山石。
彩侍過丘林，星行忽一周。春暉今已矣，涕淚不能收。
幽棲寄山隈，欣賞亦何有。時許巢白雲，紛然入窗牖。
英聲久飛揚，寰海共傾竚。學者仰泰山，蒼生待霖雨。
器識誰能及，功名自有期。一朝聞正論，親切在彤墀。
獻替先其大，從容接每三。但知言謇謇，肯顧府潭潭。
仗節朔庭回，建議光明入。盡得强敵情，何人敢輕襲。
僎升時許同，孟馬寧處後。人特誦謙光，我獨知德厚。
姓字本無雙，山林今見一。動必合禮經，心焉在王室。
溫旨再褒榮，王人就咨諗。早晚詔公歸，餘波潤群品。
骨秀類天人，神清若巖電。壽與山嶽齊，造物茲可見。
賤子甘藏拙，無心學草玄。自然多坎壈，不是樂盤旋。
阻陪稱壽席，想見醉芳樽。嘉慶宜圖畫，簪紳徧子孫。
修綆何妨汲，羸瓶不自任。從渠清徹底，伴我歲寒心。
撇烈非爲魚，流行本處山。白鷗正得意，相逐過前灣。
愛之能勿勞，忠焉能勿誨。彼有不受者，善意翻成累。
當仁貴不讓，見義忌無勇。今人無魏顆，勿望渠形夢。
嬖人排孟子，通國誚匡章。內省倘不疚，青蠅徒自忙。
栽培護靈根，夾道若車蓋。坐待八千歲，儼立風雨外。
往返數百里，上下幾重山。僕僕利名客，不知行路難。
中坻出盤陀，曲突非刻畫。仙翁碾玉塵，盈甌試春色。
陰陽分二氣，鈞播立萬物。泉脈或寒溫，初非擇地出。
太樸一已散，人僞日滋彰。持彼炎凉態，指目爲溫湯。
匡廬發源初，絕景迺如許。尤幸遠市朝，不遭豪右取。
懷哉經始心，與世共遊賞。爲語往來人，莫起驪山想。
達石情忘倦，移山志必通。朝朝勤甓運，井井策新功。
玉象吞獅子，泥牛上綉鞍。御樓觀射獵，不是刈茆田。
空手把鋤頭，步行騎水牛。憑茲陪睿算，垂拱億千秋。
埽盡法中病，生憎佛是塵。堂堂一堅密，春至百花新。
秋江與秋月，誰遣恰相和。借我蓑衣著，三人亦未多。
皎皎映澄漪，千尋沒到時。篙師輕轉櫓，可惜碧琉璃。
舍肉增長嘆，分甘助淺斟。贈君椒柏酒，慰我蓼莪心。
乍脫驚濤恐，猶爲曲木看。昔人憎勝母，吾亦畏長灘。
莘野樂堯舜，谷口豈真卿。自是不可掩，區區非近名。
驅牛耕側坡，牛困人柰何。我念田家苦，東州苦更多。
白浪高於屋，風回熨帖平。周郎呼不醒，久立聽江聲。
辭本春秋作，聱翁策固長。漫嗟褒貶迹，孰繼老汾陽。
峩峩玉城山，地勢北龍岡。是中産人物，英傑常相望。
枌梓交遊盡，靈光巋獨存。聲名今綺皓，公論自推尊。
吾師自有庵，何必從人借。聞道架虛空，大千同一舍。
天地即吾廬，胡爲號借居。趙州無住著，不用更還渠。
飛叫入仙城，千門夜未扃。那知清禁裏，却有野人聽。
盥面知新瘦，看書覺近昏。風霜不相貸，老意與誰論。
絢麗繁霞綵，熒煌瑞錦堆。夜深疑睡去，日暖怕慵來。
老醜慵看鏡，清狂愛作詩。唱酬真得侶，衰白亦相宜。
露葉明朝彩，雲峯吐夕嵐。山中無限景，詩力不相參。
小雨濕紅蕤，輕颸動碧池。東君送消息，預作探春詩。
山中境最靜，靜極恐關情。莫聽流鶑語，應懷求友聲。
一別三四日，已懷千萬情。醒心亭下水，先作夜吟聲。
境靜約心兵，無由起妄情。擬將笙笛耳，同聽夜泉聲。
課僕斸桑窠，從頭盡種花。莫教聶子見，怪我不栽禾。
種花真濩落，曾不救號寒。我自金芍藥，從渠黑牡丹。
江山客思滿，雲水稻田空。日塢懸秋實，霜林墜晚紅。
公館當清夜，移樽近北墉。秋聲連蟋蟀，月色淡芙蓉。
偶爾事脩謁，籃輿經近村。田夫不避客，袖手立衡門。
霜降水自落，春濃花欲迷。道心因老進，狂態逐時低。
永日靜無聊，空庭散欝陶。憩禽猜落果，乳雀趁飛毛。
種桃三百樹，隨處有開花。來年三二月，便是武陵家。
深山五六月，猶自有鶑簧。只滿幽人聽，何如入建章。
自是山禽侶，徒因語得新。不堪供貴玩，却作李山人。
擬續冰壺傳，嘗賡玉糝詩。蒸豚貴公子，却莫遣渠知。
一自入金門，屢蒙分玉食。今朝苜蓿盤，猶疑照初日。
清秋初過雨，濕葉閃晴暉。數冊文書靜，一庭人事稀。
出門誰與游，顧影惻我情。頼有木居士，作伴山中行。
吾家何處住，一嶂獨成圍。莫遣通樵斧，應嫌減翠微。
老去猶趨府，往來添客愁。丹楓漁舍晚，花麥野田秋。
小橋橫野澗，物色自孤清。終日相晤語，松聲與水聲。
幽幽庭下草，悟悅有禪味。君看紅紫場，紛紜亂人意。
脚力未須扶，時時踏莎逕。愛君如友生，伴我山行興。
歲暮偶出郭，斜陽带遠村。雪松含臘意，沙水動春痕。
春來貪起早，春思還繚繞。一語破春愁，黄鸝韵清曉。
春暖和烟重，冬寒带雪稀。何如秋浦畔，含思獨依依。
去燕忽若失，斷蟬凄復連。不唯觀物化，且以感流年。
課僕舁豐壤，辛勤種牡丹。不知從此去，更得幾春看。
山中有至樂，靜者得其意。所以入山人，同來不同味。
晚來山氣冷，松下獨閒行。野鳥聽人語，山靈警杖聲。
春前一寸雪，春後一犂金。萬里烟瘴息，九農和氣深。
有客訪山間，愁襟一笑寬。青燈親軟語，薄酒緩清歡。
十月氣候變，園林霜葉黄。餘糧栖下畝，宿靄罩寒塘。
莫憶鱸魚美，吳天浪正浮。只應歸夢到，千頃荻花秋。
家音何用寄，郵置有沉浮。旦夕天邊去，書來一雁秋。
松花金粉落，荷葉翠鈿浮。啼鵙千山暮，一年春事休。
雪消閒出郭，騎馬踏山橋。池響冰澌落，泥融雁齒消。
晴蜻舞幽澗，水鵲立枯槎。予亦坐烟壑，有生俱有涯。
風高霜挾月，酒暖夜生春。一曲清歌罷，華胥有醉人。
臨發漢中時，精誠見表辭。此心誰盡了，死後有天知。
雲岑抱秋陰，水木起夜色。原野漸蕭條，田禾捲阡陌。
不織不耕日，無憂無惱身。曠哉天地德，養此最閒人。
野坐花飛片，溪行水漲痕。山中閒日月，世上別乾坤。
人間五福少，世事罕兼全。將此不貪寶，延予有限年。
草木肥梅雨，江山快晚晴。芳塘荷芰發，香泛葛衣輕。
木橋橫野水，竹逕踏晴沙。桑苧交陰處，中藏隠士家。
倚杖立江干，丹楓疊嶂寒。何人三昧手，畫我看秋山。
動植湊東風，天機各自濃。花粘蜂股重，絮戀柳腰慵。
六出弄陰機，新晴閃夕暉。餘寒隨雁去，殘雪带春歸。
肥遯元無悶，躬耕亦自娛。曲肱安陋巷，愛爾亦顔徒。
共綰同心結，那知有別離。對人爭忍說，不敢畫蛾眉。
滴水添壺箭，跳丸疊崦嵫。只誇顔似玉，不覺鬢成絲。
時節催農圃，園林花事空。柳蒼無故態，苗長有新功。
小築瞰清流，人閒境更幽。蒹葭寒带水，蟋蟀靜吟秋。
歸路俯清川，呼奴自刺船。戲魚翻晚照，宿鳥入寒煙。
商氣入山園，園花取次妍。蓼叢迎露重，菊本望秋圓。
勸我著新衣，深辭老不宜。如今百事懶，不比舞雩時。
出仕雖無補，歸耕寧買田。聊將報明主，庶不媿前賢。
海棠初破萼，紅豔欲無春。小插依霜鬢，花應恕老人。
死固汝可憐，生亦我所愛。生死兩相繆，吾將解其會。
午漏奏新詩，昕朝召節飛。若非梁武帝，誰識謝玄暉。
風色作吳霜，山中草木黄。冷烟籠碧瓦，露葉徧寒塘。
萬古長空月，虧盈不計年。魄生蟾共沒，光滿蛤同圓。
一春天富貴，萬象物光華。遥想西湖上，風流賣酒家。
老退保餘生，不愧身與口。大似劉真長，東山亦何有。
老態日日增，歡意時時改。唯有對壺觴，依然此心在。
春事動勾芒，閒行嗅嫩芳。人無前日興，花有舊時香。
欲識梅山境，回環列萬峯。朱門依綠水，粉堵出青松。
足弱老態增，顛仆人共駭。無趾真吾師，天刑烏可解。
酒到劉伶墳，斯人已枯槁。不如營糟丘，吾將此中老。
飯餘行挾冊，醉後卧看山。舉世皆忙者，無人伴我閒。
老人須老伴，舊事可重論。今古不同調，後生難與言。
脚力雖云弱，心靈尚宛然。休輕刖孫臏，猶解殺龐涓。
竹翠凉虛寢，爐薰養道情。日長無一事，燕坐有餘清。
正此恢台夏，園池綠蔭交。高荷擎羽蓋，新笋出旗梢。
不到山中久，山寒景益奇。凍泉零雪谷，墜葉弄風絲。
雪霰曉漫漫，天公剩作寒。林梢棲白鳳，爐焰舞紅鸞。
淺把涓涓酒，風流杜少陵。是中有真趣，全勝醉瞢騰。
竹杖點湘斑，長隨掌握間。老來方得力，伴我一生閒。
老人夜不瞑，宿鳥未安棲。送睡憑盃酒，思晨聽曉雞。
自是繩樞子，夤緣登宦途。閒情入魚鳥，歲晚卧江湖。
懷情既不盡，謚隠亦何疑。截舌帝其怒，在天靈可欺。
夜永醉還醒，隣雞已有聲。衾寒霜令急，木落睡魂清。
四始詩之至，源流治世音。後來無鄭衛，蛙蚓謾呻吟。
報恩須烈士，拂意是忠臣。君看傾邪輩，哨哨似婦人。
臘殘梅破靨，春近柳含滋。指日驩娛地，東風浩蕩時。
茅茨西日暖，翁媼自相依。不識鴛鴦意，雙雙作伴飛。
夜半霜鋪瓦，渾如水潑衾。爐紅朝易起，衣重老難任。
芡實徧芳塘，明珠截錦囊。風流熏麝氣，包裹借荷香。
大儺存古禮，彩髮映雕冠。如今身老大，不似小時看。
今日如山堂，携家如逆旅。爲誰十日留，南山看煙雨。
且唱還鄉曲，初非衣錦衣。不須華表望，丁令此時歸。
憶昔東坡老，曾吟陌上花。我今歸故里，卉木正光華。
八秩歸鄉井，交遊一二存。固知年及耄，似覺老而尊。
老人氣血少，日夜遭煎煮。點檢槁形骸，能禁幾寒暑。
祿厚君恩重，才踈德性迂。入門隨手散，不作守錢愚。
吾叔非凡士，從來眼目長。相期在今日，此意最難忘。
延慶堂中夢，人言積善家。翠娥環繞句，今日定如何。
拍岸魚遺子，排簷燕引雛。有生俱有欲，情愛豈其無。
新月秀彎彎，高懸碧落間。何當依玉戶，瀟灑看江山。
酒力欺人老，花容笑客衰。自憐花與酒，終是不相宜。
雲岑抱秋陰，水木起夜色。原野漸蕭條，田禾捲阡陌。
君恩華老境，慶事接新春。門戶嚴呵禁，神應護吉人。
脩篁君子性，枝蔓謾相妨。一自刪除後，侁侁弟子行。
六十遇明主，家空無一廛。百年今共盡，五福晚兼全。
一水瀉寒玉，數峰羅翠屏。漁樵自來往，不悟落丹青。
退之送李愿，歸歟兩山間。而今乃有此，坐能悅吾顔。
堂下肅且清，琴聲淡而古。學道則愛人，豈獨聞其語。
人心深百川，世路險九折。牛刀豈非宜，能巧不如拙。
甯君始學道，敢據五嶽尊。及爲帝東在，便與天長存。
桃李艷陽態，笑我不入時。松竹貧賤交，却是同襟期。
俯仰兩青空，舟行明鏡中。蓬萊定不遠，正要一颿風。
猾賊挾至尊，天命矜在已。豈知高帝業，煌煌漢中起。
吳蜀本脣齒，悲哉乃連兵。盡銳下三峽，誰使復兩京。
洛陽化爲灰，棘生銅駞陌。討賊志不成，父老泣陵柏。
微風過中庭，庭樹颯有聲。穿簾徐入座，巾屨有餘清。
展畫發古香，弄筆娛晝寂。是中亦何好，使我喜忘食。
呼兒整吾駕，駕言返林廬。可使臨老眼，常親吏文書。
風雨雞喔喔，雪霜柏森森。獨居雖無友，二物感我深。
萬物各有時，蟋蟀以秋鳴。我老自少眠，那得憎此聲。
漲水入我廬，萍葉黏半扉。日出水返壑，念汝何由歸。
清霜染丹葉，秋晚粲如春。回首風吹盡，天公解戲人。
獨坐閑無事，燒香賦小詩。可憐清夜雨，及此種花時。
林下人歸少，君歸不待年。能令兩蜀士，歎甚二疏賢。
多羅四十年，偶未識摩氈。近有王宣政，時時與紙錢。
鬰鬰長條抽，林間翠堪翦。背嶺山氣濃，幽人趣不淺。
不待春風徧，煙林獨早開。淺紅欺醉粉，肯信有江梅。
翻然思何苦，昨夜秋風高。良友念將別，幅巾邀此遨。
清梵隔寒流，亂蟬鳴古樹。誰知林下遊，復得盃中趣。
池上暑風收，竹間秋氣早。回塘莫苦留，已變王孫草。
未墜高梧葉，初生玉井凉。愁心異潘岳，獨自向河陽。
不減阮家會，所嗟當北歸。厭厭敢辭醉，明發此歡非。
鴛鴦羅薦開，翡翠香幃寂。解带竟羞明，移燈向東壁。
携手出中閨，殷勤尅密期。密期雖不遠，迴顧步遲遲。
來時雲冉冉，去值雨霏霏。莫怪羅衣濕，荆王夢罷歸。
昨日日暮別，今日日暮愁。猶認縱裙色，依依在石榴。
情來不自理，明月生南樓。坐感昔時樂，飜成此夜愁。
含情獨不語，落日窗中時。妾意與君意，相思只自知。
出門重新製，纖手行自整。願作花工兒，長年承素頸。
黯黯雨雲晦，駸駸車馬繁。唯憂不及見，及見反無言。
故人留雅曲，今與新人彈。新人聽不足，復使後人歡。
西南雨氣濃，林上昏月色。寒影不隨人，寥寥空露白。
南山嘗種豆，碎莢落風雨。空收一束萁，無物充煎釜。
陶盡門前土，屋上無片瓦。寸指不霑泥，鱗鱗居大厦。
池塘去後春，一夕生綠草。無由夢阿連，詩句何能好。
碧礦不出土，青山鑿不休。青山鑿不休，坐令鬼神愁。
新花朝竟妍，故花色顦顇。明日花更開，新花何以異。
中園啄盡蠹，未肯出林飛。不識黄金彈，雙翎墜落暉。
酌我罇中酒，知君羨北歸。如何沙上鳥，遠逐片帆飛。
殷勤魏公子，落莫吳王孫。下客獨垂淚，傷心思舊恩。
鴛鴦同白首，相得在中河。水客莫驚笑，雲間比翼多。
去日覓釣竿，定能垂釣否。若不暇釣魚，釣竿當去取。
日結一尺網，知吐幾尺絲。百蟲爲爾食，九腹常苦饑。
試看昆陽下，白骨猶銜鏃。莫願隍水頭，更添新鬼哭。
吳牛行欲老，漢馬焉得肥。筋力不可恃，遊子當念歸。
莽莽蒿萊下，紛紛狡兔迷。枯枝坐守者，若箇是忘歸。
灼灼生寒燼，終朝照席明。從教占有驗，燃滅本無情。
訪古歷荒城，城孤落日鳴。人琴兩不見，破月高臺傾。
寒草纔變枯，陳根已含綠。始知天地仁，誰道風霜酷。
疲馬不畏鞭，暮途知幾千。當須量馬力，始得君馬全。
月暈已知風，燈花先作喜。明日挂帆歸，春湖能幾里。
欲社先知雨，將歸未見花。那能長作客，夜夜夢還家。
急雨射蒼壁，濺林跳萬珠。山根水壅壑，漫竅若注壺。
曾無千歲人，安見千歲實。聊效昔所投，瓊瑶報非一。
雪晴何所樂，樂趣在杯中。况復君家美，雕盤膾縷紅。
邀飲奏醴醪，案杯烹蟹螯。吾非獨醒者，莫誦楚人騷。
插雲千萬重，一望不可暫。前嶺與後峯，翠色濃復淡。
不畏塘雨急，鈿葉自相遮。紋禽忽飛去，衝落波上霞。
煙潭深不極，鑑碧無菱花。日脚下波心，澄江見魚蝦。
淺淺碧水平，青青稻苗長。偏知楚客愛，白鷺飛下上。
林間夏雨滋，復有斜陽照。綠浄不摇風，從教春草笑。
石齒嚼寒聲，粼粼縈曲處。有時浮落英，又過城根去。
伐桂向芳洲，跨波灣勢小。時愛游人渡，游人在林杪。
古木刳爲舟，野藤牽作纜。釣人寒雨中，遠望煙蓑暗。
紫角菱實肥，青銅菱葉老。孤根未能定，不及寒塘草。
食魚日已晚，矯翼煙際還。不與鴈鶩競，風標亦自閒。
翩翩沙上鷗，安用避漁舟。漁人在魚利，何異爾所求。
寒雁與寒來，夜落汀洲宿。泊船人不寐，月下聲相續。
小雨暗林塘，寒聲遶畫廊。事須求暫假，宜睡稱燒香。
雲開見山雪，院靜聞松風。吏去曲肱臥，疑非塵世中。
老死已無日，功名猶自期。清笳太行路，何日出王師。
凜凜冰霜晨，皎皎風月夜。南山有飛仙，來結尋梅社。
憶昔西戍日，夜宿僊人原。風吹野梅香，夢繞江南村。
錦城梅花海，十里香不斷。醉帽插花歸，銀鞍萬人看。
低空銀一鈎，糝野玉三尺。愁絕水邊花，無人問消息。
蘭荃古所貴，梅乃晚見稱。盛衰各有時，類非人力能。
子欲作梅詩，當造幽絕境。筆端有纖塵，正恐梅未肯。
清霜徹花骨，霜重花欲折。我知造物意，遣子世味絕。
士窮見節義，木槁自芬芳。坐回萬物春，賴此一點香。
南村花己繁，北塢殊未動。更賖一月期，待我醉春甕。
山月縞中庭，幽人酒初醒。不是怯清寒，愁蹋梅花影。
天地又秋風，谿山憶剡中。孤舟幸閑著，借我訪支公。
曉聽楓橋鍾，暮泊松江月。斯人亦可人，淡墨冩愁絕。
秋山瘦嶙峋，秋水渺無津。如何草亭上，却欠倚闌人。
溪上望前峰，巉巉千仞玉。渾舍喜翁歸，地爐煨芋熟。
舊學樊遲稼，新通汜勝書。不成籌國論，且復愛吾廬。
具牛將犢行，野雉挾雌鳴。農事不可緩，閑人亦勸耕。
近陂牛湩白，遠浦鴨頭青。一櫂悠然去，東風吹酒醒。
西村一抹烟，柳弱小桃妍。要識春風處，先生拄杖前。
驛樹秋風急，關城暮角悲。平生忠憤意，来拜華山祠。
牲碑别正朔，祠祝虜衣冠。神亦豈堪此，出門山雨寒。
雲脚如龍爪，空中挾雨来。何關風伯事，欲到却吹回。
築城聲酸嘶，漢月傍城低。白骨若不掩，高與長城齊。
長城高際天，三十萬人守。一日詔書来，扶蘇先授首。
百丈築城身，千步掘城壕。咸陽三月火，始悔此徒勞。
嶧山訪秦碑，斷裂無完筆。惟有築城詞，哀怨如當日。
儘道三巴遠，那無一紙書。衰遲自難記，不是故人疏。
惰游不能耕，心愧新舂白。嘯傲茅三間，主人終勝客。
朝士腰下黄，山僧鼻端白。放翁俱笑汝，飽飯作閑客。
溫溫地爐紅，皎皎紙窗白。忽聞啄木聲，疑是敲門客。
雪晴蓼甲紅，雨足韭頭白。雖無萬錢具，野飯可留客。
小兒勿大勤，使汝髮早白。長爲南畝民，殊勝東閤客。
疏鐘渡水來，素月依林上。烟火認茅廬，故倚船篷望。
七十未捐書，正恐死乃息。起挑窗下燈，度此風雨夕。
冷飯雜沙礫，短褐蒙霜露。黄葉滿山郵，行人跨驢去。
大道南北出，車輪無停日。彼豈皆奇才，我獨饑至夕。
凄凉路傍曲，朱門人不知。秋街槐葉落，正是斷腸時。
簷雨收殘滴，溪雲弄晚晴。出門還浩嘆，幾屐了吾生。
身輕婚嫁畢，耳靜市朝疏。褫带脫烏幘，一窗寬有餘。
一杯齏餺飥，老子腹膨脝。坐擁茅簷日，山茶未用烹。
一杯齏餺飥，手自芼油葱。天上蘇陀供，懸知未易同。
殘暑無多日，幽居近小江。酒醒中夜起，松月入山窗。
陸子江海人，所願守節死。潮生釣瀨邊，月落菱歌裏。
小智每自私，大患緣有身。孰能忘彼己，吾將友斯人。
野艇千錢買，明當泛渺茫。但能容一榼，家具不須將。
立朝紹興間，猶及見諸老。魂夢不可逢，丘墳閉秋草。
朝真方捨杖，步月始開門。零落山花後，經旬掩綠樽。
唐虞雖已遠，至道豈無傳。度日一編裏，懷人千載前。
秋風昨夜來，聲滿梧桐樹。故人渺天末，此夕誰與度。
少年雖婚宦，淡然本無欲。婆娑三畝園，自嘆不啻足。
無食妨何事，吾兒可散愁。焚香正巾褐，聽汝讀春秋。
兩叢香百合，一架粉長春。堪笑龜堂老，歡然不記貧。
曉晴林鵲喜，晝暖蜜蜂喧。我老詩情盡，逢春亦一言。
簾外燕翩翩，歸時在社前。不辭飛渡海，來看賽豐年。
烟波兩鸂鶒，肯爲放翁來。菰米猶能給，蒼顔得屢開。
白首仍多病，青燈獨掩扉。雲低聞雁過，雨急待兒歸。
造物作梅花，毫髮無遺恨。楚人稱芳蘭，細看終不近。
五年作竹梢，十年作梅枝。九泉子廉子，此語今誰知。
欲與梅爲友，常憂不稱渠。從今斷火食，飲水讀僊書。
春信今年早，江頭昨夜寒。已教清徹骨，更向月中看。
江上梅花吐，山頭霜月明。摩挲古藤杖，三友可同盟。
掃石蔭雙松，岸巾穿萬竹。爾來又一奇，巖泉寒可掬。
𣂏泉可瀹茗，就泉可洗藥。楚人曾未知，但謂纓可濯。
擁被聽春雨，殘燈一點青。吾兒歸漸近，何處宿長亭。
湖上新春柳，摇摇欲喚人。多情今夜雨，先洗馬蹄塵。
補之寫生梅，至簡亦半樹。此幅獨不然，豈畫橫斜句。
雨細穿梅塢，風和上柳橋。山居無曆日，今日是何朝。
靜對煎茶竈，閑疏洗藥泉。回頭問童子，今夕是何年。
市墟沽斗酒，獨酌復高歌。一笑語觀者，比君更事多。
當年下沔鄂，回首幾秋風。景物渾如昨，千帆落照中。
曉入姑蘇市，閶門繫短篷。老人元不食，買餅飼山童。
送客停山步，尋僧立寺門。青鞋慣泥潦，却愛雨昏昏。
粉堞臨江渚，朱橋枕市樓。長吟策小蹇，又度一年秋。
飼驢留野店，買藥入山城。興盡飄然去，無人識姓名。
高城今曠野，比屋昔朱門。道上傳呼過，遥遥幾世孫。
過市摩雙眼，驚嗟閱盛衰。朱樓倚霄漢，曾見始成時。
碓舍臨山路，牛欄隔草烟。問今何歲月，恐是結繩前。
小浦聞魚躍，橫林待鶴歸。閑雲不成雨，故傍碧山飛。
秋風吹我夜，植杖溪橋側。木葉雖未凋，慘澹無顔色。
功名不垂世，富貴但堪傷。底事杜陵老，時時矜省郎。
秋暑勢已窮，風雨縱橫至。白鷺立清灘，與我俱得意。
胸中萬卷書，一字用不著。歸休始太息，竟是爲農樂。
酌酒桑陰下，邠風入醉歌。何須繩檢外，名教樂還多。
掃園收槲葉，掊地甃磚爐。幸有藜烹粥，何慚紙作襦。
梅蕊如紅稻，中藏無盡香。何時來鼻境，更待幾番霜。
東塢梅初動，香來託意深。明知在籬外，行到却難尋。
晨炊躬稼米，夜讀世藏書。俯仰無多愧，心知死有餘。
破囷供飯足，陋屋著身寬。小蹇勤芻秣，時時一跨鞍。
堂堂淮陰侯，夫豈噲等伍。放翁評此本，可作蘭亭祖。
繭紙藏昭陵，千載不復見。此本得其骨，殊勝蘭亭面。
雪屋透窗明，風簾撮夜聲。披衣擁爐坐，忘却在都城。
秀目大頭顱，英姿舉世無。平生一瓦鉢，何處有天厨。
鑄印大如斗，佩劍長拄頤。不如茅屋底，睡到日高時。
南伐逾銅柱，西征出玉關。不如茅屋底，高枕看青山。
火齊堆盤起，珊瑚列庫藏。不如茅屋底，父子事耕桑。
列鼎賓筵盛，籠坊從騎都。不如茅屋底，醉倒喚兒扶。
數掩圍柴荆，王維畫不成。尤憐月中影，特地起詩情。
松棚尋丈地，客至共開顔。堪笑杜陵老，坐思千萬間。
寒溜初通後，新荷未長時。誰持大圜鏡，爲我照鬚眉。
環繞無十步，捷行財半之。安西九千里，自有著鞭時。
死生歸有命，榮悴出無心。苔井閑磨劍，松窗自斲琴。
矮紙來吳下，長毫出宛陵。自書霜夜句，持寄剡中僧。
昨日風掀屋，今朝雨壞牆。雖知炊米盡，不廢野歌長。
烟畦朝斸藥，雪澗夜淘丹。仄徑何曾嶮，單袍不覺寒。
新傳服氣訣，舊喜步虛吟。兒女不難棄，雲山何處深。
客生聞吠犬，草茂有鳴蛙。日昳方炊飯，秋深始采茶。
片片紅梅落，纖纖綠草生。無端夜來雨，又礙出門行。
春陰易成雨，客病不禁寒。又與梅花別，無因一倚欄。
胸懷阮步兵，詩句謝宣城。今夕俱參透，焚香聽雨聲。
疏點空階雨，長明古殿燈。廬山岑寂夜，我是定中僧。
蟻鬭知將雨，蟲鳴覺近秋。衰翁非愛酒，無計奈孤愁。
巉巉瘦驢嶺，莽莽老牛陂。四海均羈旅，何人感此詩。
熟睡一炊頃，清談數刻間。未言能近道，要得暫身閑。
疏泉澆藥壟，枕石聽松風。此樂慚專享，無因與客同。
窗間有螢過，枕上見星流。欲睡不堪熱，長歌起飯牛。
風從高樹下，蟲抱短莎鳴。小據胡床坐，還扶拄杖行。
舊好疏毛穎，新知得麴生。幽居無一事，枕臂聽松聲。
舂穀灌園蔬，日長閑有餘。何妨忍揮汗，合藥施鄉閭。
貧知藜糝美，渴愛粟漿酸。食少從奴去，人稀苦屋寬。
空舍封書篋，多年飽蠹魚。還家貧不死，讀盡舊藏書。
吾嘗評拄杖，妙處在輕堅。何日提携汝，同登入峽船。
春早得甘澍，村鄰喜欲狂。天公終老手，處處出新秧。
稻陂方渴雨，蠶箔却憂寒。更有難知處，朱門惜牡丹。
窗戶迎新燕，階除集乳鴉。欲知春已暮，地上亦無花。
思與春爲別，匆匆置一樽。明年尚强健，扶杖候柴門。
老病常貪睡，蕭蕭厭雨聲。翩然兩烏鵲，爲我報新晴。
遠客厭征路，流年逢素秋。不知今夜月，還照幾人愁。
草草治杯盤，三更月露寒。茆簷雖隠翳，終勝客中看。
西域兜羅被，南番篤耨香。慣眠三丈日，不識五更霜。
心若冰將釋，貌如兒未孩。青城上官叟，時入夢中來。
甘菊縫爲枕，疏梅畫作屏。改詩眠未穩，聞雪醉初醒。
簷飛數片雪，瓶插一枝梅。童子敲清磬，先生入定回。
夢裏逢無咎，天涯哭季長。吾生亦有幾，且復釣滄浪。
鋤草春愈茂，養草秋亦衰。不如兩置之，榮悴渠有時。
栖鷄未旦鳴，粒食固宜報。林鳥何預人，嘵嘵欲誰告。
碩果墜池響，魚隊散無迹。空弦可落雁，此事蓋自昔。
滌硯欲其潔，磨鏡欲其明。願君試思之，與己孰重輕。
上蔡牽黄犬，丹徒作布衣。苦言誰解聽，臨禍始知非。
陰陰山木合，幽處著柴荆。喧中有靜意，水車終日鳴。
懸水三十仞，疾雷聞數里。正暑凜生秋，倚杖者誰子。
高秋風雨天，幽居詩酒地。君看此氣象，其可折簡致。
草亭臨峭絕，霜嶂起嶙峋。危磴儻可上，老夫思卜鄰。
草合路如綫，偶隨樵子行。林間遇磐石，少憩看春耕。
寒暑衣一稱，朝晡飯數匙。錢能禍撲滿，酒不負鴟夷。
家風本韋布，生事但漁樵。慣就下鄉食，莫煩東閣招。
癡孫護雀雛，饞僕放池魚。懷藥問鄰疾，典衣收舊書。
退士憤驕虜，閑人憂旱年。耄期身未病，貧困氣猶全。
揮汗欲成雨，聚蟁真若雷。山翁在何許，赤脚步溪來。
蛙鳴乃是怒，鵩嘯固非妖。獨宿空山夜，何妨伴寂寥。
輕雷不成雨，闕月却穿雲。獨倚南齋柱，長吟到夜分。
徙穴中庭蟻，爭巢後圃鳩。物情猶慮患，人事得忘憂。
荷鍤决新渠，芟茅補舊廬。共知秋必雨，有備即安居。
溼雲生兩屨，細雨暗孤篷。悔不桐江上，從初作釣翁。
湖海凄凉地，風霜慘淡天。吾其去道近，無酒亦陶然。
千金募戰士，萬里築長城。何時青冢月，却照漢家營。
夜泊武昌城，江流千丈清。寧爲雁奴死，不作鶴謀生。
逐鹿心雖壯，乘騅勢已窮。終全蓋世氣，絕意走江東。
湖上多甘井，磑泉尤得名。何時枕白石，靜聽轆轤聲。
山崦桑麻路，柴門鳥雀聲。老巫祈社雨，小婦餉春耕。
坡陀度小嶺，軒豁見平湖。但醉梅花下，民家酒可沽。
淺井供茶竈，分流浣布沙。此泉吾所愛，百用給山家。
故堞無遺迹，蕭然數十家。茶烟映山起，酒帘傍堤斜。
汀月生眉黛，溪梅試額妝。幽閨元不出，莫道嫁彭郎。
城邊小市聚，烟水淡秋容。南走蘭亭路，迢迢雲外鐘。
東西二十里，相望兩平橋。傍水多投釣，穿雲有負樵。
力不扶微學，心猶守舊聞。壁間科斗字，秦火豈能焚。
欲覓溪頭路，春泥不可行。歸來小窗下，袖手看新晴。
雪消重作雨，冰釋又成泥。已敗筇枝興，高眠聽午鷄。
冷餠細生菜，老翁殊未衰。仍尋舊旛勝，一笑伴諸兒。
禦戎虛上策，治疾闕全功。安得如神禹，常行無事中。
揠苗農害稼，過劑藥傷人。此理君能造，無爲萬物春。
滔天來洚水，震瓦戰昆陽。此敵猶能禦，春寒不可當。
高樓墜綠珠，惡客醉珊瑚。未抵春寒夜，貧翁喪故襦。
灰中火如螢，燎原從此始。元氣一點存，危疾亦不死。
炷香火要深，作墨手當緩。淺士務成速，所以多後患。
庖丁悟養生，輪扁議讀書。彼特一技爾，聖智有不如。
鏗爾捨瑟作，嚗然放杖笑。浩浩太古音，與俗不同調。
臘雪瑞我麥，春雨嘉我穀。老農無他求，一飽萬事足。
日上明我窗，月出縞我庭。朝暮得嘉時，一榼醉復醒。
會合惜日短，別離愁夜長。人老愛吾廬，客歸悲故鄉。
俚醫刀匕藥，老巫半榼酒。拜况不敢忘，淡薄最耐久。
堤上淡黄柳，水中花白鵝。詩情隨處有，此地得偏多。
水生已抹堤，草長復侵路。小蝶仍可憐，欲下却飛去。
地潤礎流水，氣蒸人脫裘。前知暴雨至，孰解老農憂。
三日斷行路，束薪無處求。床頭周易在，且復送悠悠。
一夕山陰道，真成白玉京。衰殘失壯觀，擁被聽窗聲。
秋花莫插鬢，雖好亦凄凉。采菊還挼却，空餘滿袖香。
坎坎迎神鼓，兒童喜欲顛。放翁無社酒，閉戶課殘編。
酸澀澗邊果，青紅巖際花。貪隨狙狖去，風雨未還家。
上重支三枕，趺寒踏兩裘。悠悠煎藥水，常照夜深愁。
勝游謝車馬，從此始青鞵。俗士洗褊心，達人增曠懷。
小山有桂枝，名自騷人傳。我欲辨其族，衰病空慨然。
我昔泝三峽，仰天如匹練。安得中天月，正用此時見。
山中一枰棋，塵世底事無。若復計勝負，與彼亦何殊。
種梧待鳳雛，此計乃可笑。不如看月墮，與子舒清嘯。
我誦明逸詩，豹林不可到。斯山幸不遠，何日欹紗帽。
白雲如高人，擇友尚傲世。朱門客三千，一點不可致。
吾廬在目中，日可理輕策。乃知壺中天，端勝縮地脈。
酌泉咽冰玉，肺腑生慘凜。老夫桑苧家，頗欲續水品。
摘玉毀珠璣，蒙莊有深旨。向郭不能傳，千載付吾子。
我昔游青城，六月對雪山。吳蜀渺萬里，安得在此間。
羣仙停鶴馭，玉佩搖空山。金丹定分子，往綴通明班。
蒼崖韞白璧，欲上渺無路。但照太史占，虹氣貫寶婺。
茲山多異域，飛仙亦稅駕。勿遣俗客來，恐妨笙鶴下。
懸瀑若劍立，空潭如鏡平。未能照魑魅，且用斬長鯨。
采芝夏黄公，賣藥韓伯休。吾友子郭子，高趣可與侔。
天色無情淡，江聲不斷流。古人愁不盡，留與後人愁。
堂下心如鐵，菴中語似雷。有人參此語，三箇一坑埋。
石礙珠旒濺，灘平霧縠鋪。小童能好事，繫馬斸菖蒲。
有客叩巖扃，無人管送迎。片雲閒出岫，水月自空明。
底處飛雙燕，銜泥上藥欄。莫教驚得去，留取隔簾看。
歲暮天涯客，黄昏蝙蝠飛。高樓人不到，小雨怯單衣。
蘋芷迷煙路，蓮舟忘却歸。夜寒江水黑，風雨夢如飛。
桑下蕪菁晚，高花出短籬。茅簷少春事，惟記浴蠶時。
黑羖鑽籬破，花豬突戶開。空山竹瓦屋，猶有燕飛來。
分手暮江寒，徘徊立馬看。尋常相見易，倍覺別離難。
雨從湘西來，波動南楚門。不知春漲高，但怪江水渾。
舟行風打頭，陸行泥沒鞍。且登裴公臺，半日心眼寬。
竹色侵晚帙，泉聲潄嵌根。試通丹竈路，應到老人村。
桃李寂無言，垂楊照溪綠。不見苧蘿人，空吟若邪曲。
浣紗寂不好，辛苦觸戰箭。東施無麗質，安穩嫁鄉縣。
古人賦多情，無事輒愁苦。蘭亭一觴詠，感慨乃如許。
寶章薶九泉，摹本範百世。白鵝滿波間，誰識腕中意。
三日天氣新，禊飲傳自古。今人不好事，佳節棄如土。
急雨過窗紙，新凉生簟藤。蹣跚老鈴下，來炷壁間燈。
壯歲故多病，老年知不堪。何須看公案，只此是真參。
伏翼昏飛急，營營定苦饑。聚蚊充口腹，生汝亦奚爲。
壁下秋蟲語，一蛩鳴獨雄。自然遭跡捕，窘束入雕籠。
素馨間末利，木犀和玉簪。醫來都屏去，頭眩怕香侵。
老枝當歲寒，芳蘤春澹泞。霧綃輕欲無，嬌紅恐飛去。
秋風魏瓠實，春雨燕脂花。綵筆不可寫，滴露勻朝霞。
擇食麕相喚，無人意不驚。猿啼風動葉，機熟兩忘情。
烏逐山公噪，驚麕仰望疑。春林無一事，獝狘自生悲。
洛花肉紅姿，蜀筆丹砂染。生綃多俗格，紙本有真艷。
染根得靈藥，無時不春風。倚闌與挂壁，相伴歲寒中。
酒力欺朝寒，潮紅上粧面。桃李漫同時，輸了春風半。
號名極形似，摹寫與真逼。聊以畫滑稽，慰我秋園寂。
醉紅睡未熟，淚玉春带雨。阿環不可招，空寄凭肩語。
衛足保明哲，忘憂助歡娛。欣欣夏日永，媚我幽人廬。
霜天木芙蓉，陸地旱蓮草。水花雲錦盡，不見秋風好。
月淡玉逾瘦，雪深紅欲燃。同時不同調，聊用慰衰年。
聲聞與色塵，普以妙香薰。昔汝來迷我，今吾却戲君。
有箇安心法，無時不可行。只將今日事，隨分了今生。
窗外塵塵事，窗中夢夢身。既知身是夢，一任事如塵。
煖日黄金柳，光風白玉梅。門闌開壽域，人物滿春臺。
有喜何須藥，無塵即是仙。壺中春日月，聊數八千年。
草木霑雲露，峰巒近壁奎。新春行樂處，南北共花溪。
日月添書帙，湖山引杖藜。賸周花甲子，多醉玉東西。
沈沈黛色濃，糝糝金沙絢。却笑宣州房，競作紅粧面。
火齊寶瓔珞，垂於綠繭絲。幽禽都未覺，和露折新枝。
日烘古錦囊，露浥紅瑪瑙。玉池嚥清肥，三彭跡如掃。
夏膚粗已皴，秋蔕熟將脫。不辭抱蔓歸，聊慰相如渴。
絳帳胡沙暗，青編古意深。誰知洛下詠，中有越人吟。
剪綵宜春勝，泥金祝壽幡。雪梅同雪鬢，相對兩淩寒。
綠野添花逕，青春引杖藜。家人行樂處，雙勸玉東西。
盛族推山長，修齡號櫟翁。屏花春不老，日日是東風。
畫閤圍香裏，明窗宴坐中。兵符不須篆，丹轉藥爐紅。
管領神仙侶，追陪山長家。往來惟意適，歌舞對年華。
菊老芙蓉退，化工少均逸。蚤晚梅花動，從此無閒日。
遮藏末利檻，纏裹芭蕉身。我亦入室處，忍寒待陽春。
製芰亦不急，縕袍堪禦冬。從渠抱枝槁，摵摵鳴霜風。
種葵如種麥，隔歲已下子。僅成一榦花，浪備四時氣。
棠梨芳意多，頗惜歲晼晚。殷勤小春花，特地慰愁眼。
牡丹初翦時，已具新花眼。代謝不容髮，笑殺鐵門限。
客從揚州來，遺我揚州花。筠籠貯枯枿，明年擅春華。
風倒酴醿架，長條頭搶地。趁渠未萌芽，政可相料理。
清霜染柿葉，荒園有佳趣。留連伴歲晚，莫作流紅去。
真珠綴玉船，梧子炒可供。莫嫌能墮髮，老夫頭已童。
桃能驅不祥，霜後葉鋪地。抱枝崑崙奴，猶解禦魑魅。
門冬如佳隸，長年護階除。生兒乃不凡，磊落玻璃珠。
水仙携蠟梅，來作散花雨。但驚醉夢醒，不辨香來處。
小梅未可折，不折惜空回。擁鼻撚一枝，也道探春來。
小檻移秀色，端來媚禪房。道人不解飲，醺然醉天香。
紫雲蹙繡被，團欒覆衣篝。濃薰百和韵，香極却成愁。
一叢三百朶，細細拆濃檀。簾幕護花氣，不知窗外寒。
斜枝飽風雪，疎花淡冰玉。一鵲忍清寒，居然伴幽獨。
霧月撩人白，風燈惱客青。倦多資美睡，酒薄免遲醒。
節近親庭遠，天寒日暮時。未風窗已報，欲雪脚先知。
楓老顔方少，山晴氣反昏。舊貧今更甚，已冷幸猶暄。
寒力欺誰得，知儂典却衣。暮禽差慰眼，不作一行歸。
春半花全退，詩人尚道遲。惟應讀書苦，聲調作吾伊。
端憂更貧病，不分又花時。只說春何好，猶堪入小詩。
湖水吞天去，湖風送浪還。銀山何處是，青底是君山。
花外庾樓月，鶑邊吳宮柳。我欲問廢興，春風獨無口。
彭澤收積雨，廬山放嫩晴。多情是瀑布，只作雨中聲。
萬里長江白，半規斜日黄。焦山渾欲到，宛在水中央。
水氣清空外，人家秋色中。細看千萬落，戶戶水精宮。
海湧銀爲郭，江橫玉繫腰。吳儂只言黠，到老也看潮。
四月曾湖上，荷錢劣可穿。歸來開短紙，十里已紅蓮。
小潘詩家子，解作無聲詩。八境俱妙絕，冷泉天下奇。
遠目隨天去，斜陽著樹明。犬知何處吠，人在半山行。
春醉非關酒，郊行不問塗。青天何處了，白鳥入空無。
霧氣因山見，波痕到岸消。詩人元自懶，物色故相撩。
江水夜韶樂，海棠春貴妃。殷勤向春道，莫遣一花飛。
日落碧簪外，人行紅雨中。幽人詩酒裏，又是一春風。
春色有情意，桃花生暮寒。只應催客子，不遣立江干。
指下生寒影，針端即化工。冰痕將雪點，不受燭光融。
吉語聞田父，新年勝故年。借儂百觳觫，雨裏破荒田。
霧鬣如無筆，霜蹄不带埃。直言明眼著，若箇是龍媒。
荷葉迎風聽，荷花過雨看。移床橋上坐，墮我鏡中寒。
花早春何力，香寒曉儘吹。月摇橫水影，雪带入瓶枝。
雪已都消去，梅能小住無。雀爭飛落片，蜂獵未蔫鬚。
雪入迎春鬢，茶醒學古胸。夢回霜滿屋，吟到月斜鐘。
雨打知無那，春暄絕不禁。小風千點雪，落日一鬚金。
樹勁春猶瘦，花寒暮更明。平生豈無句，此外不須清。
韻絕香仍絕，花清月未清。天仙不行地，且借水爲名。
開處誰爲伴，蕭然不可親。雪宮孤弄影，水殿四無人。
水到荷花蔕，風生菰葉梢。鷗鳬晚聲散，天水夕光交。
蚊子因涼減，蟬聲入暮多。有愁無處著，不飲欲如何。
露氣仍荷氣，秋風更曉風。身兼水亭子，雙墮玉壺中。
橋壓荷梢過，花圍橋外饒。荆溪無勝處，勝處是荷橋。
比雪猶鬆在，無絲可得飄。輕拈愁欲碎，未嚼已先銷。
忽忽還重九，匆匆又歲華。不妨將白髮，剩與插黄花。
池面尖風起，煙痕一拂微。無形還有影，掠水去如飛。
初作眉頭皺，還成簟面斑。小風來不住，織遍一池間。
霜重曉未覺，日高融始寒。空牆半根濕，落葉片聲乾。
未夜身先卧，不春花已開。泣殘雙淚雨，愁得寸心灰。
清景無終極，頻來未屬厭。遠山秋後出，茅屋近來添。
晚暖好登臨，吾衰也不禁。雪殘千嶂玉，日落萬梢金。
燭下一枝梅，欲開猶未開。渾如玉冠子，戴月上瓊臺。
窗外雪猶凍，瓶中梅不開。燭花將暖氣，催得早春回。
似膩還成爽，纔凝又欲飄。玉來盤底碎，雪到口邊銷。
霧質雲爲屋，瓊膚玉作裳。花明不是月，夜靜偶聞香。
子核成雙杏，將寄同心人。定棲鴛鴦魄，爲物豈無因。
夢過漢陵間，秋風石馬閒。當年侍臣淚，泣盡向三山。
遲月月已上，清光在高木。未能照我庭，團團隔東屋。
既殊出塞聲，還非江上聽。夜吹送悠揚，高樓月方迥。
昔向寒溪卧，遠寺撞白雲。今也趨早朝，殘月馬上聞。
雖傳古人聲，不識古人意。古人今已遠，悲哉廣陵思。
風衣何揭揭，有若瓠葉翻。塵土不遠去，白雲藏石門。
夏雨漲黄流，夜鳴鄰船柁。乘危冒險人，不識西山餓。
蛙行動萍葉，誤觀作游魚。稍稍引兩股，已變科斗書。
青草生水中，日日隨水長。水落何所依，撩亂爲宿莽。
有蟲託斷葑，斷葑日夕流。不知止息處，隨夫非自由。
荒水浸籬根，籬上蜻蜓立。魚網挂繞籬，野船籬外入。
茸茸翦熟絲，雨染燕脂暈。滿樹斂黄昏，槿花無此分。
青青老鏡葉，下有繁實尖。浪頭撥船女，刺手終不嫌。
岸傍草樹密，往往不知名。其間有啼鳥，似與船相迎。
青蠅何處來，聚集滿盤間。誰知腹中物，變化如循環。
水上賣瓜女，摘瓜陂上田。長麻已不識，滿把青銅錢。
買魚問水客，始得鯽與魴。操刀欲割鱗，跳怒鬐鬛張。
沙頭風雨來，帖水野雲黑。如觀曹公營，萬弩射船側。
前時雙鴛鴦，失雌鳴不已。今更作雙來，還悲舊流水。
度水紅蜻蜓，傍人飛欵欵。但知隨船輕，不知船去遠。
塘上挽船人，塘泥深及脛。落日望前村，心將道途競。
燕立茅屋脊，燕銜芹岸泥。巢成同養子，薄暮亦同棲。
鵲銜高樹蟬，危脇繅車響。露腹不曾肥，殺之嗟已往。
河畔有釣翁，團泥爲甕缶。坐想秦人聲，思傾杜陵酒。
天嫌物兼美，而使密雲藏。已向石屏見，何須照席光。
木杪芙蓉花，開非紅豔早。常畏晚霜寒，朱華競衰草。
零落黄金蕊，雖枯不改香。深叢隠孤秀，猶得奉清觴。
照此寒夜中，欲殘紅燼尾。空堂滅復明，獨宿擬山鬼。
食蠹非嫌蠹，聲來古木高。誰將琵琶弄，寫入相思槽。
五月枇杷實，青青味尚酸。獼猴定撩亂，欲待熱應難。
嘗聞漢武帝，偶問東方朔。臣擬作龍呼，慙無頭上角。
夏園甘果熟，日覺樹林稀。休笑道傍李，無人摘自肥。
雲衲山中來，畫橈江上發。何日到山中，山花應未歇。
江風裂瓦鳴，浦口驚波作。君駕何不來，客心空寂寞。
盆繭未成絲，破褲勸可脫。安知增羞顔，赤脛衣短褐。
孤竹二君子，聖人知獨清。但將奇節並，何用首陽名。
樹影落東牆，影微人已醉。休看枝上綠，但對眉間翠。
朝辭都城裏，暮止汴堤頭。滿目非相親，寂默對河流。
野鉢歸松下，將親聞道師。風沙不堪寄，霜笴自相宜。
蒲葵兩錢扇，漫寫未嫌輕。老媼持將去，無端色不平。
松上垂青蔓，蒲根瀉碧泉。高僧來不見，却返五峯前。
昔辨荆州悞，今爲越叟迷。黄甘與綠橘，正似珷玞圭。
春到四經旬，元來未見春。柳條將軟碧，爭獻上番新。
摘杞搜枯梗，攀花脫脆包。蝶呈新樣粉，柳送隔城梢。
雪洗林花頰，金挼隴麥髯。捲簾雙眼遠，隔樹一峰尖。
醉裏還多感，醒來却更愁。醉醒都不是，愁感幾時休。
孤巘秀何似，碧蓮含未開。誰將脩月斧，斸取一尖來。
市小山城寂，船稀野渡忙。金暄梅蕊日，玉冷草根霜。
此地先春信，年年只是梅。南中春更早，臘日李花開。
似妬梅花早，同時鬭雪膚。新年三二月，還解再開無。
竹色豈不好，道旁端可嗔。只教寒雨裏，將冷洒行人。
止酒愁無那，哦詩意已闌。鑷髭非急務，也遣半時閑。
望峽初愁遠，當前忽不知。如何船進處，却在棹停時。
英州挽不來，峽山推不去。行了一日船，依舊朝來處。
浪喜出峽來，峽亦何曾出。兩岸只無山，依舊江刻屈。
春得鄞江信，香從定水來。今年有奇事，正月木犀開。
萬杵黄金屑，九烝碧梧骨。詩老坐雪窗，天香來月窟。
山童不解事，著火太酷烈。要輸不盡香，急喚薄銀葉。
傳語雙峰老，汝師是如來。如何一瓣香，却爲楊誠齋。
誰言定水禪，入定似枯木。飛入廣寒宮，收得香萬斛。
放閘冷泉亭，抽動一天碧。平地跳雪山，晴空下霹靂。
去時數點雨，歸時數片雪。雨雪兩不多，山路雙清絕。
舊臘緣多雪，新年未有梅。殷勤下天竺，隔水兩株開。
肩輿豈不穩，萬象非我有。呼童換馬來，湖山落吾手。
樹隠重重竹，溪穿曲曲峰。林深那有寺，煙遠忽聞鐘。
城中雪一尺，山中雪一丈。地上都已消，却在松梢上。
去歲遊春屐，苔痕故可尋。人家隨岸遠，塔影落湖深。
客愛清殊絕，僧愁凍不勝。可憐兜率寺，齋供一湖冰。
上竺雪來時，四山都作凍。團團玉屏風，圍繞渾無縫。
此行殊匆匆，天色不肯借。更待海棠晴，滿意孤山下。
夏熱秋逾甚，寒梅暑亦開。無塵管城子，幻出雪枝來。
雲袖危相複，霜鐘韻政遲。忽然數聲急，却是住撞時。
水動花梢動，花摇水影摇。不知各無意，爲復兩相招。
霧外知何寺，鐘聲只隔山。望來無里許，還在九霄間。
猿臂生何晚，彫蟲死較遲。晚生妨底事，遲死獨堪悲。
乃祖寬仍豁，曾孫察作明。不將囊底智，分減及元成。
道是春來早，如何未見春。小桃三四點，偏報有情人。
强惜數莖鬚，惟愁白却渠。朝來都白盡，愁惜兩何如。
客傳涅鬚法，老子付一笑。借令白再玄，能令年再少。
涅髭只誑客，那可誑妻兒。誑得妻兒著，還能誑面皮。
與月隔一簟，去天爭半篷。若無篷與簟，身在大虛中。
憶我南溪北，千巖萬壑亭。妬渠紫陽叟，詫殺一峰青。
學子可憐生，遠來參老子。仁智若爲談，指似秋山水。
夢裏長逢孟，羹中亦見顔。癡兒入吾室，真作采薇看。
一老說談話，諸君未要眠。開窗放山月，把酒奏溪泉。
亂石堆成玉，雙峰便是門。莫將塵底脚，踏涴塢中雲。
觀棋不作秋，觀斲不作石。要知麗澤功，祇箇是消息。
鍊玉雲粘杵，朝真露濕衣。一聲半夜鶴，月裏羽人歸。
大隠翠屏孤，何許最正面。日落未落時，亭上來相見。
誰將點漆金，鑄作孤竹笛。林外吹一聲，震落千峰石。
月夜乘醉來，垂竿曲溪曲。水清無寸鱗，釣得半輪玉。
茶竈本笠澤，飛來摘茶國。墮在武夷山，溪心化爲石。
精舍何曾遠，祗在九曲北。漁艇若不來，弱水萬里隔。
一代薌林老，吾生不並時。來尋白玉柄，祗見紫蘭枝。
居士欹黄帽，曾來照晚晴。至今流㶁㶁，猶學詠詩聲。
已賡彭澤辭，更擬輞川詩。未老還山了，猶嫌歸較遲。
猶道山中淺，仍移水上居。俗人又剝啄，棹入白芙蕖。
住處何曾遠，林間別是涼。清風酣一枕，底許覓羲皇。
爭進千岐捷，辭榮一著難。生龜教脫殻，試作個般看。
宇宙一行店，誰爲店主人。主人亦解去，而況爨餘薪。
不是人間種，移從月脇來。廣寒香一點，吹得滿山開。
老子齋中宿，同來無一人。若非明月客，誰伴白雲身。
晚酌居然醉，昏昏不自持。奇哉蒼玉枕，眠到月來時。
健碧繽繽葉，斑紅淺淺芳。幽香空自秘，風肯秘幽香。
紫霓橫天度，銀盤湧水來。先生騎霓脊，盤上捲金杯。
坳中一池墨，腕中百斛力。灑作五十詩，千年照泉石。
凜凜冰霜節，脩脩玉雪身。便無文與可，不有月傳神。
雙樹有古色，一几非今樣。祗言此老亡，月夜聞屐響。
點檢苔花暈，微茫拄杖痕。酴醾幾開落，山雨濕黄昏。
老以書爲命，眼將書作讎。薌林與誠叟，同販短檠愁。
春笋肥堪菜，秋花暖可氈。何須雙野鴨，屏上五湖天。
南北與東西，溪光仍樹色。人間無熱軒，物外清涼國。
繭館三眠老，桑村獨樹春。坐看黄更隕，應有一寒人。
秋顆酣天酒，春花噀國香。薌林親手種，中有洞庭霜。
爲惜丹砂尾，親投碧草潭。前頭有香餌，千萬不須貪。
可憐林下鶴，獨肯伴先生。猶有沖天志，君聽叫月聲。
軟甃瑠璃地，生揉翡翠幃。莫教星月入，玉鏡點金徽。
不博右軍字，且留房相池。新雛黄似酒，把酒看羣嬉。
高謝三公府，來耕五畝園。園中有何好，老子笑無言。
北垞通南埭，前花映後花。雨多橋板斷，拆碎兩涯霞。
白雪堆穠李，紅藍染靚桃。晨粧須蚤看，莫待日華高。
堂上清如水，薌林對兩疎。只今詩社裏，畫作企疎圖。
自昔花如雪，而今葉入雲。先生已仙去，誰與共天醇。
禁火曉未暖，踏青昏恰歸。何堪一原雪，將冷入春衣。
艷翠春銷骨，妖紅醉入肌。花仙別無訣，一味服燕支。
冷笑元無味，孤高別有心。誰將桃李眼，雪裏解相尋。
西風破幽馥，東籬散清好。淵明不可作，邂逅薌林老。
道白非真白，言紅不苦紅。請君紅白外，別眼看天工。
日出花藥麗，風生芝朮香。枕中兼肘後，別有不傳方。
誰言玉井春，不作雙井味。會有眠雲客，領略兩相似。
岸植木菡萏，池栽水拒霜。那知一家種，同艷不同香。
陰作官街綠，花催舉子黄。公家有三樹，猶带鳳池香。
避世無功酒，臨流元亮詩。鶴鳴入天聽，葉下報秋悲。
泠泠無絃箏，洶洶自鳴鼓。最是醉夢中，喚作松風雨。
玉樹參差出，天花頃刻開。先生倚欄處，指點是瑶臺。
坡壟端何似，波濤起復低。醉眠桂花雪，不覺月華西。
往往游西崦，時時憩午陰。鳳來人不見，飛入碧枝深。
茂苑猶香名，南陽已荒草。更兼薌林中，三洲是三島。
閣皂風煙外，江西小有天。茲山本無主，掇入筆牀前。
已訝松生市，更將湖入城。如何造物者，百巧供先生。
蘆菔鼠尾大，蔓菁兔耳長。先生不忍摘，野客却同嘗。
獨酌聖賢酒，新嘗子母瓜。丁寧林下友，莫道故侯家。
極目斜陽樹，乘風落月梁。更和山與水，併作一秋光。
染露金風裏，宜霜玉水濱。莫嫌開最晚，元自不爭春。
味苦誰能愛，香寒只自珍。長將潭底水，普供世間人。
珍禽飲盆池，將扇撲窗戶。一聲驚得飛，再聲驚不去。
村店事事無，秋熱夜夜至。一雙好竹床，無人將去睡。
月色幸自好，元無半點雲。移床來一看，雲月兩昏昏。
月入雲中去，呼他不出來。明宵教老子，何面更相陪。
老夫豈不眠，只是眠未得。若到睡思來，華胥是誰國。
一更打二點，夜夜此時睡。今夜當此時，不睡緣底事。
已被詩爲祟，更添茶作魔。端能去二者，一武到無何。
睡去非不願，熱來無奈何。蒙渠致西爽，爲汝守南柯。
竹竿穿竹籬，却與籬爲柱。大小且相依，榮枯何足顧。
大隠隠於酒，小隠隠於竹。何不呼麴生，來同此君宿。
五陵槿梢花，千駟草頭露。富貴人始傳，屢空今不數。
青士長得瘦，翠兄工買貧。向來素愛者，已賺一詩人。
踏得草鞋穿，行得汗脚損。却換一枝藤，拄到雙玉笋。
蠻觸無休日，菟裘有別天。撫松非已矣，采菊未悠然。
俗子令眼白，瑞峰令眼青。自移聽雨榻，且上倚雲亭。
夕借月爲燭，晨將霞作簾。猶言貧到骨，不悟取傷廉。
客來借氈看，笑指一書策。不管賣不行，且圖偷不得。
隔岸淮南樹，中流渡北人。數來無急務，一數一回新。
排日上牙牌，記花先後開。看花不子細，過了却重回。
樓子燕脂色，燈前艷更鮮。看花直到曉，今夕不成眠。
欲問金沙信，聊登度雪臺。碧桃良解事，開過架梢來。
居人晏猶眠，行子夕未宿。此心從何生，却道力不足。
讀書輪何知，問羊馬何與。二理仍兩心，終無研究處。
我生本南溪，我長寓南谷。是子底無良，奪我谷中菊。
春亦只如是，冬亦只如是。別有一清風，請君參此味。
與花不同色，與竹元同德。風月偏相尋，携手清涼國。
蜀張與蜀花，鄉人相解后。人存花更腴，人去花亦瘦。
紫鸞自超詣，一日可天地。兒郎但讀書，聖處底難至。
是心如維斗，萬物所取正。蒙之以微雲，孤光更淵靚。
天下無箇事，巧著事便生。濂溪一賦在，座右不須銘。
山林與朝市，隠處俱未是。只箇西枝西，默坐且求志。
其大彌九蒼，其小貯一壺。靜觀性中天，大小竟何如。
薰風自南來，萬象皆披襟。老子本不熱，看他度青林。
酒入春逾勁，天寒燭始明。偶然傾一盞，政爾忽三更。
芍藥新移種，紅拳餐萬雛。看來已可愛，未問有花無。
不識弁山面，相逢笠澤詩。祇應晚雲散，玉立對門時。
蒲牙長幾何，已足庇玉尺。只恐如主人，潜逃逃不得。
閣前三面山，閣下一溪水。雲出戲作霖，却歸宿簷裏。
要尋閑世界，不在世界外。明月與清風，何朝不相對。
架亭元用木，一夕化爲竹。醉眼碧成朱，若箇是蒼玉。
何處苕溪好，請君來倚樓。西山也驩喜，奔走入簾鈎。
試問隠綿上，何如隠東山。出處兩無閡，世間出世間。
店歇疑爲旅，溪行當出郊。莓苔依斷蓼，翡翠上寒梢。
籬落深深巷，茅茨小小家。冬晴好行脚，何處不梅花。
欲折紅梅朶，看來不忍攀。週迴尋四處，恰得一枝繁。
正月十四夜，如何月便團。似知吾輩出，預借上元看。
片子黄金餠，看來只管高。忽然落溪水，雜碎作銀濤。
日透微風暖，風揉嫩日佳。祇知趲桃李，不道落梅花。
蒼髯秦大夫，瘦骨孤竹君。主人似二子，二子似主人。
秋月弄長江，平地點遠岫。贊府詩句中，字字江山秀。
紅雨未隨風，白雪忽滿枝。祇今正月尾，政是斷腸時。
庭散紙尾鶩，窗聚案頭螢。無端循除水，也學夜誦聲。
想見謫仙裔，卷簾雙眼寒。雲山千疊碧，飛舞入欄干。
一鳳領四雛，夜作吾伊聲。梧桐高拂日，好去瑞堯庭。
雨換溪溪玉，花呈嶺嶺春。秧田暄處早，茅屋補痕新。
覺後難重睡，醉餘還獨醒。東窗不肯白，挑盡一燈青。
村裏無銅漏，金鷄管殺更。百聲猶未曉，却等第三聲。
鬢少梳欲無，髭短鑷更少。搔鬢祗撚髭，覓句何日了。
蕭灑低低屋，虛明小小窗。客間那得許，窗外更寒江。
白酒聊三盞，青燈欲二更。倦來乘急睡，過了睡難成。
老子燒香罷，蜂兒作隊來。徘徊繞襟袖，將謂是花開。
臘去寒猶在，春來花未開。東風忽然到，放盡一園梅。
徑李渾穠白，山桃半淡紅。杏花紅又白，非淡亦非穠。
只有觀書樂，其如病眼何。但令吾意適，不必卷頭多。
驟暖如初夏，通身退裌衣。只言寒已去，却等五更歸。
人怨花遲發，天教暖早催。不知要催落，却道是催開。
過雨天猶濕，新晴日尚寒。懸知曉粧好，破霧急來看。
初日光殊薄，晴梢露正濃。真珠粧未穩，更著柳邊風。
晚得看花訣，丁寧趁絕晨。乘他醉眠起，別是一精神。
四面花光合，一身香霧紅。忽從霞綺上，跳下錦城中。
花密無重數，看來眼轉迷。化爲花世界，忘却日東西。
外種百來樹，中安一小亭。放眸紅未了，紅了是天青。
老子侵星起，蜂兒先我忙。淵才無鼻孔，信口道無香。
除却牡丹了，海棠當亞元。豔超紅白外，香在有無間。
韓子不肯佛，饒操苦出家。何如妙浄老，紫橐碧蓮花。
竹國風世界，梅兄雪友朋。地清無可比，且道玉壺冰。
銀河月外來，玉虹天上落。騎虹弄銀河，人間無箇樂。
脚底一朶雲，乘之繞空碧。前身王子喬，今代李太白。
疎髯撚欲無，短鬢搔已秃。定知得句來，暗喜見眉目。
玉泉半潭冰，釣臺萬壑雪。汝往訪客星，剩挾一磨衲。
清風索我吟，明月勸我飲。醉倒落花前，天地即衾枕。
何處新春好，深山處士家。風光先著柳，日色款催花。
風月暫平分，爲霖喜有人。斯堂非浪扁，佐主壽躋民。
策馬訪柴扉，庭前草亦□。談今復談古，如子□□□。
自酹黄花酒，心酸苦淚零。常時愛鳴鴈，從此不堪聽。
客勞田頭餉，渠憐馬上郎。作勞并罄控，未用別閒忙。
侍郎情所寄，九醖屈楊枝。釀熟仍親酌，方成一段奇。
來如負弩先，去爲乘驄避。江左一片石，留伴幽人醉。
作者正七人，飲中空八仙。長齋詎容醉，晉也合逃禪。
曲禮毋不敬，聖門恭而安。少成復習慣，心廣仍體胖。
世事環無端，聖功井有汔。欲知至不至，密驗物交物。
志士非匏瓜，焉能繫不食。毋安白駒空，請放鳴騶入。
良夜月篩影，清晨風掃壇。自合侯千戶，何須斬萬竿。
冬與滕六宜，夏與趙盾敵。更有茯苓功，保君千歲質。
雨浥燕脂落，肌豐骨肉勻。方知杜陵老，曾寫此花真。
十月風霜動，籬邊菊始黄。從來司曆過，失不閏重陽。
孝行通穹壤，珍祥應鼓枹。是家飛白爵，誰子泥青烏。
夢筆異文通，詩篇總自工。長哦三伏裏，句句是清風。
君能多益辦，我鼓再而衰。安得催詩雨，心摇畢月離。
野巖非汝肖，山澤稱吾臞。珍重梁高士，深知謝幼輿。
老子七十七，到處遮人壁。住世更十年，化身千百億。
瑞雪收殘臘，和風報早春。祝堯千萬壽，常與歲俱新。
溥博參洪造，希夷法自然。鴻名稱盛禮，玉冊趁新年。
俗阜登臺樂，農祥擊壤謠。何人知帝力，爾極聽垂髫。
化國春偏好，慈闈日自長。仙韶喧法曲，齊勸萬年觴。
白玉重鎸冊，黄金再鑄章。宮中饒樂事，大典對春陽。
冰泮西湖裏，人遊玉燭中。非關風習習，端爲樂融融。
日向皇都永，冰從泰液融。八荒開壽域，萬國轉春風。
綵勝年年巧，椒盤歲歲新。君王千萬壽，長與物華春。
暖律催花蘤，晴暉活柳枝。發生雖有信，造化本無私。
溥博仁由性，誠明德乃真。豈能名蕩蕩，聊與萬方春。
莫訝東風早，元從太極來。臘寒猶半月，花已滿頭開。
字縷黄金勝，酥□白玉盤。不須誇百巧，百□□□□。
去年春日盛，七十慶儀新。今歲從頭數，重過一萬春。
欲識通明殿，須看德壽宮。聖君朝聖父，雲捧兩袍紅。
有道春偏好，無爲日更舒。齊心大庭館，何處覓華胥。
銅史供新曆，壺天報早春。桃花開閬苑，柳色動瑶津。
興慶唐儀重，東朝漢會尊。帝家春更好，日月照乾坤。
彤管播徽音，年年姒佐文。向來長樂注，溢美謾紛紜。
玉燭重開歲，璿杓復建寅。誰知康壽殿，四序只長春。
殿閣無爲日，朝廷有道時。椒浮重醖酒，花發萬年枝。
手把蟠桃植，何勞羯鼓催。從今三萬歲，十度看花開。
綵勝宜春字，流霞曼壽觴。塗歌并里詠，地久對天長。
閬苑紅初露，瑶池碧半涵。春生從太極，化洽本周南。
聚景貯壺春，仙關晝不扃。小桃無數發，好幸綵霞亭。
新曆清臺正，寬書薄海同。斯民如草木，一一被和風。
紫禁風光早，深仁奪化工。試看澄碧殿，池凍已全融。
選德庭前柳，朝來漏泄春。等閑施御箭，穿葉捷於神。
儉德聞中外，徽音繼葛覃。化行人自勸，何待講親蠶。
春入坤寧殿，夭桃暖更饒。直緣心不妬，豈有壁塗椒。
此日天中節，它年赤伏符。只因昭火德，不爲記荆吳。
浩蕩天同泰，清虛日自長。誕辰纔半月，因以頌無疆。
衣進含風葛，觴稱垂露漿。更纏長命縷，仍泛引年菖。
艾葉雙人巧，菖花九節榮。玉皇膺曼壽，金母共長生。
池藥風烟凈，壺天日月長。寶書繙蕊笈，碧穗裊爐香。
得道本無爲，加餐亦應時。琱盤初薦冰，玉食更葅龜。
令月初登黍，嘉辰舊沐蘭。宸心思解慍，時取舜琴彈。
赫日中天正，清風養物深。葵傾多士志，草偃萬方心。
殿閣南薰細，宮壺晝漏遲。皇恩隆宰輔，賜扇御書詩。
扇暍仁風廣，蠲煩瑞露瀼。萬方沾潤澤，安用沐蘭湯。
唐代重茲辰，王公各貢珍。忠誠惟李泌，只欲獻其身。
講勸停西學，番休寓北門。隆儒心不倦，夜夜賜冰盆。
剪舌雙鴝鵒，朝來學語新。祝堯千萬壽，歲歲樂端辰。
桃結千年實，蓮開十丈花。蘆香并槿茂，應笑阿瞞家。
寶箑裁新樣，團團玉柄寒。御書真翥鳳，仙女莫乘鸞。
霧縠含風細，雲綃疊雪香。雖膺天下養，猶服澣衣裳。
椒殿南薰遠，蓬壺清晝長。黄庭書繭紙，筆法似慈皇。
瑞雀巢珍木，雙雙枕石圓。翠娥誰採得，傳旨賜金錢。
今月三長正，昌辰五日端。艾髯張綉戶，菰黍簇金盤。
午位符炎德，真人感赤精。誕彌佳節近，四海祝長生。
嘒嘒蜩鳴柳，飛飛燕拂簾。堯階無一事，象戲戰斜尖。
命縷五絲長，菖醪九節香。堯年方有永，文母共無疆。
赫奕蕤賓月，宮庭樂事頻。便從端午節，排當過天申。
對席瑶池宴，憑欄競渡船。薰風清漏坐，鈎月夕侵筵。
令節傳千古，休祥屬聖時。炎圖如日永，赫赫照華夷。
民壽休頒朮，人淳罷賜梟。堯賢不遺野，楚些豈勞招。
薰殿午風清，金盤滿貯冰。願言均此施，四海滌煩蒸。
寶典推重五，歡聲沸六宮。等閒調玉瑟，聊助舜琴風。
何處宜佳節，風光大內家。爭新九子糭，競巧五時花。
午節由來重，今符火德昌。炎圖常有赫，聖壽共無疆。
甲庫供團扇，宸毫御古詩。龍蟠仍鳳翥，誰數晉羲之。
境勝日偏長，心清夏更凉。超然遠覽處，何止傲羲皇。
令節仍豐歲，宮闈樂事全。千祥并萬壽，善頌入薰絃。
積雨收梅夏，清風度麥秋。六宮爭獻壽，不覺月沉鈎。
丹篆釵符小，朱絲臂縷鮮。都無邪可辟，祇有壽方延。
劍峰有時折，瀑水有時竭。我性等虛空，今古無生滅。
愛山如愛酒，畏暑如畏虎。出門尋舊遊，缺月四更吐。
水定浮春岫，鴉盤落遠林。上方鐘送夕，隠几興何深。
春催金谷曉，一望百花齊。不作遼西夢，從渠著意啼。
大暑流金石，寒風結凍雲。梅花香度遠，自有一枝春。
我是殺心漢，從來無侶伴。塵土不沾身，坐地教人看。
昌國古要區，人物屹相望。功名刻高崖，粟帛賜滿箱。
飲水不救渴，利害成火攻。那知在人世，長夏有清風。
樗櫟雖不才，亦各言其長。媿此萬丈夫，寐卧無何鄉。
禱公一邱壑，何似東山起。可憐丹青手，置之巖石裏。
有時醉濁清，隨意眠小大。何須酒池中，始了一生課。
可憐商山樂，黄綺不同歸。聞公有二老，晚節自離奇。
莊生十九言，妙處如筏喻。我欲問公居，公心無所住。
堂上中聖賢，心醉百不理。堂下笑糟粕，未知其趣爾。
秋風芳桂叢，的皪好顔色。乃公欲盤旋，戒子勿剪伐。
四明有狂客，歸計亦風流。好激鑑湖水，泛君天上舟。
后皇有嘉樹，剡棘森自防。安得上摘實，貢之白玉堂。
姑待三年采，聊爲卒歲謀。可憐齊魯俗，乃欲比封侯。
暴虎須袒裼，馮河必褰裳。想公川上歎，誰與共行藏。
元功初剪刻，妙處極玄玄。醉墨誰家筆，于今合自然。
山深雲氣多，撥雲尋徑入。但覺襟袖寒，不知濃翠濕。
冥搜高出月，幽思渺裁雲。擬遣窮愁去，那能無此君。
晴塢夕陽媚，煖梢春意留。詎須吞絳蘂，方解解人愁。
嶼岫新亭好，悠然見七峯。凭欄吟不盡，春色與秋容。
近聽千絲急，遥聞一磬清。恐傷詩肺腑，不作斷腸聲。
不是山陰畫，清流曲更方。欲知三面景，絕勝九回腸。
四角朱弦直，雙橋小霓欹。寒星夜稀密，冷浸一枰碁。
掬水弄漣漪，清輝碎更隨。人間無太白，欲捉可憑誰。
此君仍佩紫，直節自來孤。欲倩文夫子，招邀入畫圖。
峯秀因拳石，溪清見髮魚。毫釐辨喬梓，咫尺有匡廬。
此秘昔未覩，斲雲今始開。蒼松臨怪石，宜號小飛來。
怪石誰雕斲，蒼蘿翠木斜。幽巖畫屏倚，却憶柳州誇。
野色知何處，松邊竹外塘。雨餘紅菡凈，風起白蘋香。
清風生兩腋，雪乳啜雲團。便擬乘風去，翻嫌縛小官。
文章無正體，源浚流乃深。能者主宰之，古來非獨今。
大雅久不作，淳風日澆漓。挽回既狂瀾，此道非公誰。
三賦成會稽，四集始東楚。一洗凡馬空，斯文有宗主。
對策婉而切，奏疏忠且純。風行水自波，至哉天下文。
退之在元和，昌言主文字。揚鑣踵芳塵，公乎得無意。
作詩必坡老，作文必歐公。欲知鳴道心，端與二公同。
直道蓋中朝，雄名橫六合。吾道其非邪，胡爲未舟楫。
三讓始循牆，一麾嘗屢把。夔門德政碑，深鑱仍大寫。
不見我公久，摇摇動心旌。敢以一瓣香，爲公罄精誠。
蘇公亦有言，公合把旌旄。庶使湛輩名，亦與峴山高。
秋陽千里曬，聊復曝吾書。自笑年來事，昏眸眩魯魚。
礫索池邊樹，疎花照淺清。雖無却月觀，且有一枝橫。
山泉盈石坎，抱罋每相從。不敢傷蝌蚪，疑能化小龍。
雲盡天容靜，冰輪故故圓。廣寒宮闕裏，今夕是何年。
睡餘無俗役，信手一枰間。勝負何須較，神情政欲閒。
凝塵晝滿室，燕處亦超然。掃罷掩關卧，從嘲邊孝先。
花木蒙霑潤，根堅枝亦驕。懸知如舌本，端藉酒盃澆。
采采黄金蘂，盈盈白玉觴。露蘭何足飲，自覺肺肝香。
田園依峻嶺，牽興每須登。却得臺郎力，扶持借赤藤。
歷覽衆峯頂，下視飛鳥背。一身凌紫霞，迥出塵寰外。
不受百錢餽，從茲號錢清。至今千載後，猶得仰佳名。
梅開羣玉府，柳試縷金衣。過臘山逾瘦，迎風水漸肥。
初日宜征轡，輕寒怯裌衣。蟹黄經雨潤，鴨綠得春肥。
一飽無餘事，平生萬卷書。短檠頭雪白，端爲惜居諸。
平生壯夫志，老去未消磨。其奈青銅裏，蕭蕭雙鬢何。
雖晚亦既好，花中無此香。誰能識真趣，高隠在潯陽。
併與杞同賦，舊嘗聞雪堂。先生澹無欲，亦復愛清香。
紅粉雖云妙，鵝黄亦大奇。欲知堪畫處，絕勝採江時。
幽圃知何處，青山東復東。芙蓉黄玉蘂，還與海榴同。
亦好新亭小，登臨意緒長。清流依檻曲，明月逐簷方。
未用他山錯，寧須泗水浮。衝風時激浪，清韻亂鳴球。
只爲貪赬鯉，還應愛碧流。風來花落餌，雲破月沈鉤。
小徑三秋好，西風百本黄。但令頻泛酒，日日是重陽。
但見蹙紅巾，未聞衣黄裏。一試縷金裳，世職真西子。
細染麴塵英，稀著鵝黄蘂。雖無蠟梅香，風味絕相似。
十畝煙波闊，平開一畫圖。已添無數景，喚作小西湖。
從士力難任，何其掛懷抱。不及在家貧，在家貧亦好。
錦園無十畝，緩步足登臨。弄月波濤細，愛山花木深。
風勁木初落，霜輕花更幽。晴香山苦馬，冷豔水牽牛。
棟宇還依石，窗扉不礙山。丹青寧辦此，烟雨飽孱顔。
三杯暖寒酒，一榻竹亭前。爲愛梅花月，終宵不肯眠。
潤壑千歲資，風聲萬牛吼。春江縠紋面，一笑可忍不。
老不數汲黯，吾寧師子思。黄金復加璧，勿遣虞人知。
人生易與耳，一飯當倚欄。婦蠶子耕耨，辛苦輸縣官。
脩泉汲短綆，太山寄秋毫。赤松未必爾，勇去還渠高。
鴻飛在天末，弓繳不可施。官池稻粱夢，鴨近鴛鴦卑。
西湖舊時波，夜雨改新綠。子規啼到明，飛去雙屬玉。
東家熟黄粱，西家夢飛蓋。起來試捫腹，閲人莫如带。
冠以新故愛，履以弊故捐。錙銖在人手，吾衡亦徒懸。
何年倦霖雨，言田亦公心。一犁不入土，無因致千金。
彌明晚不遜，不解世俗書。鄰翁十升水，公無察淵魚。
太湖與雁蕩，相去二千里。六月吾几間，風雨一彈指。
石怒不近人，國香爾何有。我以道眼觀，無心得相守。
生香故觸人，異質偶同調。喚作黄家花，弟兄一語妙。
孤雲起木末，翠岫插天半。一窗明暗中，乃有此遐觀。
江南山盡處，兩山如石門。溪流湍激雪，殘日雨猶存。
病卧愁花落，春深怨夜長。鏡明羞短髮，窗凈惜殘香。
今日真仙宅，當年處士家。江梅疎影盡，無數海棠花。
花片洒行廊，苔痕上赭牆。阜陵游幸處，花草亦悲凉。
積雨全迷路，皇天不做春。提壺休勸客，城外有饑人。
山人居白鹿，書洞有遺跡。爲世作星鳳，真堪慰泉石。
楞伽有公擇，娣弟如班宗。宜州黄宅相，餘韻更舂容。
嗟余嗜前訓，蚤歲得明模。中年困離索，舊學日荒蕪。
茲行覽得失，撫己動兢愧。暮景尚可鞭，毋使寸陰棄。
日暮歌碧雲，天寒思脩竹。佳人不可見，景入山更綠。
小蓋行障日，枯筇立倚風。入田催種稻，行圃看澆葱。
水納乾坤凈，窗通左右凉。船門如引索，直面看波光。
夜嘯千崖裂，朝吟萬象蘇。山人大自在，無淚捋君鬚。
堂前九折溪，堂後百仞屏。客來問仁智，相與坐中庭。
種桑不撩寒，蒔粟長苦饑。饑寒從古有，但使願無違。
切切松上風，齒齒泉下石。零露曉沾衣，童山夜升液。
謫仙讀書處，零落依長松。世人皆欲殺，頭白想飄蓬。
共客談風雅，花邊或水邊。胸中無一事，夢裏亦欣然。
灧澦亦有堆，黄河豈無柱。借問覆舟人，何如喫茶處。
船頭一摇槳，船尾萬波隨。聞道山中樂，無人盡日維。
張王偏宜月，雄豪更得秋。岸頭渾破膽，浪裏有行舟。
幸自蓬窗好，儂家企脚眠。雨聲無頼得，相喚著愁邊。
晚艇村村載，秋原處處收。年來尤愛此，一熟緩千憂。
永日消金鴨，暄風汎寶鸞。自從歸意動，無復夢魂安。
艾葉翻翻白，榴花疊疊紅。年華驚客枕，心事逐郵筒。
秋日更山行，朝朝入畫屏。雨看如水墨，晴喚似丹青。
水深石可竈，水淺石可磯。多謝山中石，與翁不相違。
一段西山雪，中含太古梅。無香亦無色，免被百花猜。
天上和羹事，巢由不忍聞。疎花將瘦影，閒卧一溪雲。
綿綿千丈絲，就此一寸的。但願的成蓮，莫教蓮蒂薏。
山女带山花，狂夫未著家。蠻歌君莫笑，曾入漢琵琶。
靄迺出深樹，湘山日落時。若非堯女哭，即是楚臣啼。
慈竹村村種，鞭行不出林。吾親在何許，回首白雲深。
郁郁带春陰，依依遶故林。何人化南裔，草木有仁心。
羽扇白綸巾，堂堂六尺身。我評秦漢下，宇宙只斯人。
大義炯如新，千年報國身。寧從東海死，不作帝秦人。
舟移石頭岸，路轉馬鞍磯。惟有長干塔，相看未忍違。
急雨暗洲渚，顛風吹客船。不知何世畫，水墨水江天。
雨過山色青，風來水花白。不是風雨來，何因見顔色。
莫歌鷄唱曉，老淚不禁彈。昔爲祖士雅，今作杜齊安。
日日長沙岸，看雲只念家。如何永州夢，偏夢在長沙。
冉冉水上雲，曾聽屈宋鳴。娟娟水中月，曾照莫愁行。
郡官所食稻，共此一百頃。小人以力耕，君子以德請。
遶澗緣崖入，中間有許平。更栽桃萬樹，應得避秦名。
尚想東屯詩，十九落巖壑。雨夜聞笙簧，春風化蘭若。
新收舍前雲，舊管舍北澗。一爲草堂人，從頭點詩案。
朝登山上亭，暮宿山下宅。山鳥與山花，相逢盡相識。
雲壑有仙儒，同居不同道。相與共寒暄，何勞問修夭。
欲識淵明家，離離踈柳下。中有白雲人，良非遯世者。
結楥遂芳植，覆牆擁深翠。還當具春酒，與客花下醉。
移自溪上園，種此牆陰路。牆陰少人行，來歲障幽戶。
芭蕉值秋檻，勿云憔悴姿。與君障夏日，羽扇寧復持。
花柳遶宅茂，先生在郊居。下帷良已苦，時作带經耡。
林葉經夏暗，蟬聲今夕聞。已驚爲客意，更值夕陽曛。
濯足澗邊石，山空水流喧。行旅非吾事，寄此一忘言。
澗邊濯足時，脩途倦煩燠。振策欲尋源，山空無往躅。
庭陰雙樹合，窗夕孤蟬吟。盤礴解煩鬰，超摇生道心。
凄凉梧葉變，芬馥桂花秋。日夕湖皋勝，哦詩憶舊遊。
秋至池閣靜，天高林薄踈。西園有佳處，那得與君俱。
寒燈耿欲滅，照此一窗幽。坐聽秋簷響，淋浪殊未休。
蟋蟀亂秋草，故園風露深。何因不歸去，坐使百憂侵。
悄悄山郭暗，故園應掩扉。蟬聲深樹起，林外夕陽稀。
高蘿引蔓長，插楥垂碧絲。西窗夜來雨，無人領幽姿。
弱植不自持，芳根爲誰好。雖微九秋幹，丹心中自保。
根節含露辛，苕穎扶楥綠。蠻中靈草多，夏永清陰足。
種竹官牆陰，經年但憔悴。故園新綠多，宿幹轉蒼翠。
窈窕安榴花，乃是西鄰樹。墜萼可憐人，風吹落幽戶。
春條擁深翠，夏花明夕陰。北堂罕悴物，獨爾澹沖襟。
西窗萱草藂，昔是何人種。移向北堂前，諸孫時遶弄。
端居春向殘，夏氣已清穆。睡起悄無人，風驚滿窗綠。
晨起獨行園，花藥發奇穎。猶嫌墜露稀，更汲寒泉井。
川流匯南奔，山豁類天闢。層甍麗西崖，朝旦群峯碧。
方舟越大江，凌風下飛閣。仙子去不還，蒼屏倚寥廓。
因依古佛居，結屋寒林杪。當戶碧峯稠，雲烟自昏曉。
巖中老釋子，白髮對青山。不作看山想，秋雲時往還。
羣峯相接連，斷處秋雲起。雲起山更深，咫尺愁千里。
流雲繞空山，絕壁上蒼翠。應有采芝人，相期烟雨外。
晴窗出寸碧，倒影媚中川。雲氣一吞吐，湖江心渺然。
一水渺空闊，羣山中接連。寒陰白霧湧，飛度碧峰前。
隠几對寒碧，忘言心自閑。豈知宜寂士，滅跡青峯間。
吟餘忽自笑，老矣方好弄。慨然思古人，尺璧寸陰重。
夕陽浮遠空，西峯背殘照。爽氣轉分明，與君共晚眺。
山外夕嵐明，山前空翠滴。日暮無與期，閑來岸輕幘。
詩筒連畫卷，坐看復行吟。想像南湖水，秋來幾許深。
小山幽桂叢，歲暮靄佳色。花落洞庭波，秋風渺何極。
綠漲平湖水，朱欄跨小橋。舞雩千載事，歷歷在今朝。
考槃雖在陸，滉瀁水雲深。正爾滄洲趣，難忘魏闕心。
堂後林陰密，堂前湖水深。感君懷我意，千里夢相尋。
光風浮碧澗，蘭杜日猗猗。竟歲無人采，含薰祇自知。
君家一編書，不自圯上得。石室寄林端，時來玩幽賾。
藏書樓上頭，讀書樓下屋。懷哉千載心，俯仰數椽足。
先生湖海姿，蒙養今自閟。銘坐仰先賢，點畫存彖繫。
疏此竹下渠，漱彼澗中石。暮館繞寒聲，秋空動澄碧。
西山雲氣深，徙倚一舒嘯。浩蕩忽搴開，爲君展遐眺。
渚華初出水，堤樹亦成行。吟罷天津句，薰風拂面凉。
月色三秋白，湖光四面平。與君凌倒景，上下極空明。
涉江采芙蓉，十反心無斁。不遇無極翁，深衷竟誰識。
朝吟東渚風，夕弄西嶼月。人境諒非遥，湖山自幽絕。
湖光湛不流，嵌竇亦潜注。倚杖忽淙琤，竹深無覓處。
綵舟停畫槳，容與得欹眠。夢破蓬窗雨，寒聲動一川。
仙人冰雪姿，貞秀絕倫擬。驛使詎知聞，尋香問煙水。
湖平秋水碧，桂棹木蘭舟。一曲菱歌晚，驚飛欲下鷗。
高丘復層觀，何日去登臨。一目長空盡，寒江列暮岑。
飛來小坡坨，未雨已滂濞。荒此定何人，蘇公有遺記。
妙絕吳生筆，飛揚信有神。羣仙不愁思，步步出風塵。
端溪有潜虬，孕此金玉質。混沌一竅開，千年瀉寒液。
冥濛罔象姿，相好菩薩面。鬼佛吾詎知，水石翫奇變。
山雄雲氣深，樹老風霜勁。下有考槃人，超摇得真性。
清朝薦踈盤，乳鉢有真味。不用精瓊糜，無勞爛羊胃。
翛翛江上林，白日暗風雨。下有萬玉虯，三冬卧寒土。
誰將紫芝苗，種此槎上土。便學商山翁，風餐謝肥羜。
薑云能損心，此謗誰與雪。請論去穢功，神明看朝徹。
寒茭翳秋塘，風葉自長短。刳心一飽餘，并得牀敷軟。
黄龍記昔遊，園客有佳遺。不謂洛生吟，輟餐時擁鼻。
小草有貞性，託根寒澗幽。懦夫曾一嘬，感憤不能休。
蔬腸久自安，異味非所𧩫。樹耳黑垂聃，登盤今亦乍。
紛敷剪翠叢，津潤擢玉本。寂寞病文園，吟餘得深齦。
沃野無凶年，正得蹲鴟力。區種萬葉清，深煨奉朝食。
南山春笋多，萬里行枯腊。不落盤餐中，今知綠如簀。
種豆豆苗稀，力竭心已腐。早知淮王術，安坐獲泉布。
聞說閬風苑，瓊田産玉芝。不收雲表露，烹瀹詎相宜。
水流無彼此，地勢有西東。若識分時異，方知合處同。
楚山直叢叢，木落秋雲起。向曉一登臺，滄江日千里。
頭上山洩雲，脚下雲迷樹。不知春淺深，但見雲來去。
夕陽在西峯，晚谷背南嶺。煩鬰未渠央，佇茲清夜景。
清秋氣蕭瑟，遥夜水崩奔。自了巖中趣，無人可共論。
悲風號萬竅，密雪變千林。匹馬關山路，誰知客子心。
天邊雲繞山，江上烟迷樹。不向曉來看，詎知重疊數。
炎蒸無處逃，亭午轉歊赩。萬壑一奔傾，千林共蕭瑟。
草閣臨無地，江空秋月寒。亦知奇絕景，未必要人看。
茅屋無烟火，溪橋絕往還。山翁獨乘興，飄灑一襟寒。
山寒夕飆急，木落洞庭波。幾疊雲屏好，一生秋夢多。
詩書啟山林，德義久儲積。嗣世知有人，新畬更開闢。
窗開深井泉，窈窕千丈碧。何幸且淵澄，無勞遽心惻。
幽人本何心，偶此翳環堵。隠几亦無言，光風遍寰宇。
竹几橫陳處，韋編半掩時。寥寥三古意，此地有深期。
倚杖臨寒水，披襟立晚風。相逢數君子，爲我說濂翁。
秀木千章倒，層甍萬瓦差。悄無人似玉，空詠小戎詩。
城中望西山，拄頰空朝暮。不到列岫亭，詎知親切處。
東西水平分，南北山中判。妙處毫髮間，商略無遺算。
日暮重岡上，人勞馬亦饑。不妨隨野雀，容易宿寒枝。
出山幾何時，歸來便長夏。端居心不怡，散策長林下。
爲客厭城市，還家辭世紛。朝昏何所見，但有四山雲。
閉門事幽討，歲月忽已多。客來無可問，與君共絃歌。
干時本已懶，胸次况亡奇。若問中林趣，婆娑祇自知。
炎蒸不可柰，雲氣滿前峰。向夕風吹盡，微聞遠寺鍾。
層崖俯深幽，微逕忽中斷。努力一躋攀，前行有奇觀。
兩崖交翠陰，一水自清瀉。俯仰契幽情，神襟頓飄洒。
置屋兩山間，巧當奇絕處。峽束百泉傾，澗激回風度。
出谷轉石稜，俯身窺木末。夕眺嵐翠分，朝隮雲海闊。
借此雲窗眠，靜夜心獨苦。安得枕下泉，去作人間雨。
巔崖出飛泉，百尺散風雨。空質麗晴暉，龍鸞共掀舞。
寒雲無四時，散漫此山谷。幸乏霖雨姿，何妨媚幽獨。
危石下崢嶸，高林上蒼翠。中有橫飛泉，崩奔雜奇麗。
峰回危逕轉，垂練忽千尋。不爲登山倦，躊躇秋澗陰。
白雲去復還，黄塵到難入。只有澗水聲，出關流更急。
亭亭玉芙蓉，迥立映澄碧。只愁山月明，照作寒露滴。
南起雲關口，縈紆上草堂。天風發清籟，山月度寒光。
小丘橫翠几，層嶂復嵯峨。釋耒閑來看，巖姿此處多。
入關但平田，復此得清響。何必問真源，神襟一蕭爽。
兩岸蒼峭石，護此碧泓寒。秋月來窺影，驪珠吐玉盤。
山楹一悵望，恨此雲迷谷。仙人不可期，縹緲雙髻綠。
長鑱斸靈根，蒔此泉下圃。珍劑未須論，丹荑已堪煮。
山高澤氣通，石竇飛靈液。默料谷中雲，多應從此出。
畬田種胡麻，結草寄林樾。珍重無心人，寒棲弄明月。
憶昔屏山翁，示我一言教。自信久未能，巖棲冀微效。
青山繞蓬廬，白雲障幽戶。卒歲聊自娛，時人莫留顧。
西望多奇峰，北瞰獨仙府。欲致武夷君，石壇羅桂醑。
山臺一揮手，從此斷將迎。不見塵中事，惟聞打麥聲。
自作山中人，即與雲爲友。一嘯雨紛紛，無勞三奠酒。
澗裏春泉響，種桃泉上頭。爛紅紛委地，未肯出山流。
悄蒨桃蹊北，蕭椮竹塢深。不堪秋夜永，風雨助悲吟。
舊聞南華仙，作吏漆園裏。應悟見割憂，嗒然空隠几。
携籝北嶺西，采擷供茗飲。一啜夜窗寒，跏趺謝衾枕。
當年赫曦臺，移治在茲嶺。寥廓無四隣，三光疑倒影。
土斷川亦分，北下成陰澗。秀石得佳名，服膺吾敢慢。
南下東嶺阿，云是中溪道。巖樹愛樛枝，石田悲蔓草。
別嶺有精廬，林巒亦幽絕。無事一往來，茶瓜不須設。
風生長林悲，雲起空谷暝。下有不死人，一室常在定。
入山何所見，雲樹春濛濛。安知巢居子，避世於其中。
林居厭棲迷，山頂幸清曠。無事一登臨，却愁心浩蕩。
開山昔何人，鑿此寒泉井。獨夜潄瓊瑶，泠然發深省。
百年不可期，一壑當預卜。自憐木偶人，空羨王官谷。
屹然天一柱，雄鎮斡維東。祇說乾坤大，誰知立極功。
絕壁上千尋，隠約巖栖處。笙鶴去不還，人間自今古。
誰寫青田質，高超鴈鶩群。長疑風月夜，清唳九霄聞。
面勢來空翠，哦詩獨好仁。懷人今已矣，誰遣棟梁新。
危亭久已傾，祇有頹基在。何事往來人，不知容鬢改。
藏室岌相望，塵編何莽鹵。欲問伯陽翁，風煙迷處所。
仙人推卦節，煉火守金舟。一上煙霄路，千年亦不還。
大雪天地閉，窮陰渺寒濱。誰知江南信，已作明年春。
梅花破萼時，瘴雨吹成雪。驛使忽相逢，無言似愁絕。
野風吹孤芳，迥立正愁絕。皂蓋莫徘徊，堪看不堪折。
霜風殊未高，杖策荒園裏。仙子別經年，相看共驚喜。
白玉堂前樹，風清月影殘。無情三弄笛，遥夜不勝寒。
且喜梅花開，莫嗟梅花小。花小風味深，此意君已了。
玉笛未黄昏，冰灘已清淺。踈影不勝妍，愁心爲誰遠。
樛枝卧龍蛇，冷蘂綴冰雪。千里故人心，今年爲誰折。
花開已凄凉，花落更愁寂。來歲煙雨時，爲君和鼎實。
君欲賦梅花，梅花若爲賦。繞樹百千回，句在無言處。
琴書四十年，幾作山中客。一日茅棟成，居然我泉石。
我慙仁知心，偶自愛山水。蒼崖無古今，碧澗日千里。
晨窗林影開，夜枕山泉響。隠去復何求，無言道心長。
故人肯相尋，共寄一茅宇。山水爲留行，無勞具雞黍。
朝開雲氣擁，暮掩薜蘿深。自笑晨門者，那知孔氏心。
負笈何方來，今朝此同席。日用無餘功，相看俱努力。
竹間彼何人，抱甕靡遺力。遥夜更不眠，焚香坐看壁。
倚笻南山巔，却立有晚對。蒼峭矗寒空，落日明影翠。
何人轟鐵笛，噴薄兩崖開。千載留餘響，猶疑笙鶴來。
削成蒼石稜，倒影寒潭碧。永日靜垂竿，茲心竟誰識。
仙翁遺石竈，宛在水中央。飲罷方舟去，茶烟裊細香。
出載長烟重，歸裝片月輕。千巖猿鶴友，愁絕棹歌聲。
紅芳曉露濃，綠樹秋風冷。共喜巧回春，不妨閑弄影。
今花得古名，旖旎香更好。適意欲忘言，塵編詎能考。
喬木生夏凉，芳蕤散秋馥。未覺歲將寒，扶踈方遶屋。
青蕊冒珍叢，幽姿含曉露。政爾破荒寒，詎免傷遲暮。
獨樹臨孤岸，橫枝放淺花。不須煩驛使，正耐雪斜斜。
雪花寒送蠟，梅萼暖生春。歲晚江村路，雲迷景更新。
江上雪意滿，風吹竹林平。先生但堅坐，稚子開柴荆。
家山花柳春，侍女髻鬟綠。出處亦何心，晴雲在空谷。
江空秋月明，夜久寒露滴。扁舟何處歸，吟嘯永佳夕。
瀟湘木落時，玉佩秋風起。日暮悵何之，寂寞寒江水。
夫君行不歸，日夕空凝佇。目斷九疑岑，回頭淚如雨。
淅淅西風起，嗷嗷寒鴈多。稻粱隨處有，珍重采薇歌。
淅淅西風起，候蟲寒夜分。千山杳沉寂，竟夕斷知聞。
淅淅西風起，濺濺石瀨鳴。有情從是妄，箇裏定無情。
朝發長澗頭，夕宿長澗尾。傷哉長澗人，禍變乃如此。
海邑三年吏，勤勞不爲身。但令官事了，從遣黠兒嗔。
瀟瀟凌霜雪，濃翠異三湘。疎影月移壁，寒聲風滿堂。
迢迢百里外，望望皆閩山。皎日中天揭，浮雲也有閑。
慧遠無此冠，靖節無此巾。此巾要亦有，無此漉酒人。
曉起坐書齋，落花堆滿徑。只此是文章，揮毫有餘興。
古木被高蔭，晝坐不知暑。會得古人心，開襟靜無語。
蟋蟀鳴牀頭，夜眠不成寐。起閲案前書，西風拂庭桂。
瑞雪飛瓊瑶，梅花靜相倚。獨占三春魁，深涵太極理。
頹然見此山，一一皆天作。信手銘巖牆，所願君不鑿。
閑雲無四時，散漫此山谷。幸乏霖雨姿，何妨媚幽獨。
澗裏春泉響，種桃泉上頭。爛紅紛委地，未肯出山流。
局上閑爭戰，人間任是非。空教採樵客，柯爛不知歸。
秋夜不可晨，秋日苦易暗。我無汲汲志，何以有此恨。
山僧不好古，改作任所欲。洞荒徑已迷，廊空響誰續。
一聲蒼壁裂，再奏蛟龍悲。事往迹猶在，山空人不歸。
泰山一毫輕，滄海一滴水。我觀天地間，何啻猶一指。
括蒼山上雲，山好雲亦好。可憐山下僧，看雲不知老。
清風去無塵，白雲來無心。一笑玉溪上，落花流水深。
自擊牛昌隠，威風震海寰。待吾謀用日，同共掃完顔。
大家在裏許，南山焦尾虎。牙爪利如鋒，日輪正當午。
狗子無佛性，勸君不用舉。欲透萬重關，須是千鈞弩。
問訊湘西笋，政得夜來雨。高標諸枉直，餘味良藥苦。
脆圓供小摘，不待四月雨。新詩同咀嚼，學子心獨苦。
微凉入船窗，秋水滿湘浦。過盡前頭灘，只得夜來雨。
人魚不相及，挂頰以香餌。因循十年錯，歸計覺今是。
悠然望江南，日出煙靄微。倚門雙白髮，屈指待兒歸。
漁師來賣魚，船小風蕩漾。得錢瞥波去，不怕江流漲。
朝發方良磯，莫宿白水灣。寬作一月程，須見江南山。
我程可默數，中秋過江池。趁得江南米，新舂玉滿箕。
棧羊割肥紅，社甕撥濃綠。再拜爲親壽，起舞自作曲。
閉門靜觀心，踵息閟天和。從渠江頭人，尺水一丈波。
揮毫高山巔，餘墨走龍蛇。請收今夜雨，爲汝洗袈裟。
我曾到梅塢，正自畫不如。是處有風月，君無懷故居。
趙侯富貴種，自有巖壑姿。同姓古所敦，早晚踏天墀。
兩峰雙澗水，萬古一篇詩。玉局竟仙去，空山無此碑。
七澤闌干外，茲游亦壯哉。主人何處去，猶未賦歸來。
我詞不足錄，聊以醒渠醉。更參三十年，當與風子對。
過了鐵圍山，復生金蓮臺。與問萬上座，一笑愁容開。
吳牛三十角，久與牧相忘。忽憶淮南路，春風滿柘岡。
秋晚稻生孫，催科不到門。人閑牛亦樂，隨意過前村。
權郎筆墨禪，往者屢參請。斯人骨已朽，妙處一笑領。
彌勒真彌勒，分身千百億。時時示時人，時人皆不識。
一著高一著，一步闊一步。坐斷佛祖關，迷却來時路。
仰面不見天，低頭不見地。喫飯了噇眠，聖諦第一義。
十方同聚會，箇箇學無爲。此是選佛場，心空及第歸。
坐斷毗盧頂，超然亙古今。萬緣俱剔脫，一片祖師心。
年去實不去，年來實不來。山僧都不會，露柱笑咍咍。
今朝五月五，粗言及細語。會得也尋常，不會超佛祖。
傾盡寶山寶，全身入荒草。若是鳳凰兒，不向那邊討。
萬法是心光，諸緣惟性曉。本無迷悟人，只要今日了。
青天復青天，打失髑髏前。看看日又過，爭教人少年。
梵志翻著襪，摩耶生悉達。聲迹不相干，今朝四月八。
坐斷千峰路，穿開碧落天。那容問端的，端的髑髏前。
大道透長安，言端語亦端。臘盡雪消去，春來依舊寒。
出得出不得，攧落精靈窟。何處不風流，祖師無妙訣。
大梅梅子熟，龐老已先知。正眼驗深要，相逢拍手歸。
十月清霜重，臨風徹骨寒。苦無栖泊處，擺手出長安。
京師出大黄，見賊便見贓。竹杖化龍去，癡人戽夜塘。
水急魚行澀，峰高鳥不栖。世情看冷暖，人面逐高低。
雲門小廝兒，作大獅子吼。鼻孔得半邊，不知失却口。
趙州喫茶去，毒蛇橫古路。踏著乃知非，佛也不堪做。
夫子不識字，達磨不會禪。大唐天子國，依舊化三千。
雲開空自闊，葉落即歸根。回首煙波裏，漁歌過遠村。
百丈狸奴面，溈山鬼眼睛。見人空解笑，弄物不知名。
曹溪無一滴，誰道庵名亦。問訊老維摩，鐵壁復鐵壁。
世出世間法，和底盡掀翻。唯此一事實，真金火裏看。
千古尹山寺，家風不厭貧。只將這箇意，接待往來人。
巢穴通霄眼，塵勞無住心。經行及坐卧，萬古至于今。
日月雙螢火，乾坤一鵲巢。大千沙界外，總在目前包。
狗子佛性無，門上釘桃符。千邪俱不入，百怪盡消除。
遠贈烏紗帽，能無白也詩。山花不更插，野客莫驚窺。
禽鳴脫破褲，定無新易故。此語莫相譏，善貧知有素。
萬錢買爾身，千錢買爾笑。老笑空媚人，笑死人不要。
孤素發殘枝，非關比衆遲。殷勤勝菖葉，重疊爲農時。
有酒不病飲，況無菖蒲根。空懷楚風俗，角黍弔沉魂。
佳人五色縷，道士張囊符。瘦臂不中繫，百邪何用驅。
百草堪爲藥，舟行不及收。岸旁蕭與艾，從聽到寒休。
薄暮得菖蒲，猶勝竟日無。我焉能免俗，三揖向樽壺。
瓶巾過江去，遠託故人船。借問風濤勢，何如杯度年。
何言恐偷樣，自是君婦懶。五日縫一巾，猶道苦未晚。
裹髻不裹額，自名燕子巾。翼覆尾涏涏，誰問巢由人。
古錦裁詩句，班衣戲坐隅。木奴今正熟，肯效陸郎無。
秋花冬更開，夏實冬還結。物理性難常，人意自爲孽。
別離情所鍾，會合意無斁。如何僅踰歲，復賦弟行役。
歲律亦已暮，風烈雪漫漫。去路阻且長，念子衣裘單。
嚴之水淪漪，其山復蒼蒼。子陵釣游地，草木有餘光。
我昔臨此州，民容拙使君。子行爲多謝，慰彼無毫分。
別駕亦何事，休戚理則同。但使民受惠，無論別駕功。
巍巍孤高亭，念我昔所喟。子也時一登，千載起立志。
義路本如砥，利徑劇羊腸。何以書子紳，世德不可忘。
自昔謹交際，人情易因循。敬始以念終，君子貴守身。
鄰邦呂正字，質疑時以書。校官有袁子，苦語莫厭渠。
藐茲遺體重，相對子與予。祝子以自愛，念不忝厥初。
雲滿南陽陌，書藏善和宅。行行重回首，無使歸思隔。
送子目力短，朔風吹我裾。心焉獨如結，子也當念予。
平時兄弟間，未省別離味。別時已不堪，別後何由慰。
庭萱既荒蕪，綵綬委塵土。子嘆予咨嗟，寒窗夜風雨。
逮此閑暇日，頼有先世書。與子共紬繹，舍去情何如。
嗚呼忠獻公，典則垂後裔。遺言故在耳，夕惕當自厲。
何以嗣先烈，匪論達與窮。永惟正大體，不遠日用中。
履度如履冰，猶恐有不及。毫釐儻不念，放去如决拾。
事業無欲速，燕逸不可求。速成適多害，求逸翻百憂。
南山有佳木，柯葉正敷榮。願圖歲晚功，大用寧小成。
歲晚豈不念，風雨漂摇之。但當護木根，紛紜爾何爲。
嶺海坐清靜，府公金玉姿。幕府省文書，簡編可委蛇。
十步有茂草，會府宜多賢。親仁古所貴，更誦伐木篇。
聞之元城公，南州宜止酒。止酒縱未能，少飲還得不。
子行日以遠，我思日以長。政或少閒暇，書來不可忘。
原原錫潭水，匯此南城陰。岸花有開落，水盈無淺深。
團團凌風桂，宛在水之東。月色穿林影，却下碧波中。
四序有佳趣，今古蓋共茲。橋邊獨微吟，回首忘所之。
窗低蘆葦秋，便有江湖思。久已倦垂綸，游魚不須避。
長哦伐木篇，佇立以望子。日暮飛鳥歸，門前長春水。
藝蘭北澗側，澗曲風紆餘。願言植根固，芬芳長慰予。
疊石小崢嶸，修篁高下生。地偏人迹罕，古井轆轤鳴。
高樓出林杪，中有千載書。昔人不可見，倚檻意何如。
開軒僅尋丈，水竹亦蕭疎。客來須起敬，題榜了翁書。
流泉自清寫，觸石短長鳴。窮年竹根底，和我讀書聲。
雲生山氣佳，雲卷山色靜。隠几亦何心，此意相與永。
前年種垂柳，已復如許長。長條莫攀折，留待映滄浪。
危闌明倒影，面面湧金波。何處無佳月，惟應此地多。
芙蓉豈不好，濯濯清漣漪。采之不盈把，怊悵暮忘饑。
繫舟西岸邊，幅巾自來去。島嶼花木深，蟬鳴不知處。
幽谷竹成陰，懸流著石清。不妨風月夕，來此聽琮琤。
亭亭堤上梅，歷歷波間影。歲晚憶夫君，寂寞煙渚靜。
風吹渡頭雨，摵摵蓬上聲。欣然會心處，端復與誰評。
散策下亭阿，水清魚可數。却上采菱舟，乘風過南浦。
湘水接洞庭，秋山見遥碧。南阜時一登，搔首意無斁。
葺蓋非陶埴，年深自碧差。如何亂心曲，不忍誦秦詩。
昔人爲己學，深旨妙隠微。三復尚絅章，服膺願無違。
日暮天無風，岸巾夕陽中。回首發遐想，明月已升東。
我家湘水濱，年年賦徠服。君家百畝田，晚歲千樹綠。
種松苦難長，松長還耐久。莫作目前思，但種門前柳。
不肯競桃李，甘心同艾蒿。德人一題品，愈覺風味高。
嘉蓮秉嘉質，解后逢賞音。翁豈玩物者，寄意一何深。
扁舟橫薄莫，渺渺蓼知秋。家山有江湖，何必賦遠遊。
南山煙雨霏，北山風露多。衣沾非所惜，屨濕知如何。
寒梅只自芳，野水有餘清。山空歲云暮，妙意相發明。
花開山與明，花落水流去。行人欲尋源，只在山深處。
橋邊風月佳，俯仰有餘思。無忘履冰心，方識吟風意。
俗習有南北，交情無故新。得子班荆地，朴魯俱淮人。
東鄰夜牙籌，西鄰晨伊凉。孰知陋巷士，乾坤書一床。
學者闖聖門，贔屭未易入。張子乃深造，以文作梯級。
三吳士淵藪，向我肯論交。尚友忌一鄉，同人貴于郊。
燒香爲後山，展像拜太虛。誰能作九原，候蟲弔寒墟。
張子五車讀，筆作蛟龍騰。百戰氣彌厲，依然短檠燈。
廣文無酒錢，到官倏改火。清譚坐蕭齋，惟子屢過我。
臛鴨久欲忘，食蛙近亦稍。人言淮浙殊，得飽不汝較。
君才高一時，從我計已左。要追莊惠塵，揮麈論然可。
衆景紛驕蹇，君獨著語親。十詩已櫝藏，不與俗子論。
解頤匡鼎來，詩語窮益新。政用追前輩，不勞吞吾人。
再說可雙璧，斗酒或西凉。索飯仰屋梁，付子癭木床。
杜陵深堂奧，無己掉臂入。裔孫漫睎驥，槃姍取拾級。
取友英雋場，如子乃石交。進善定見與，言從浚之郊。
閲世有順逆，飛埃曀空虛。曠懷略外物，曲士乃拘墟。
李蔡下中爾，萬目指騫騰。何蕃頭欲白，秋窗耿青燈。
張子携詩來，危坐撥芋火。三問笑不對，政恐非助我。
冷官冷如冰，餬口僅廩稍。藜藿得好客，欠餘不擬較。
擁衾哦子詩，清夢即淮左。莫年書藏山，舍子誰印可。
置書營斗升，大似疎間親。因之返初服，佳趣遲子論。
鈎窗玩孤芳，殘月衣上明。紫囊拆蘭麝，小風弄初晴。
幽人睡爲鄉，長日踵納息。天香喚醒然，頗復費詩力。
輩流魏家芳，要領僧榻夢。翛然目爲青，未敢蜚鴻送。
小籬護殷鮮，久厭雜芳眩。風煙桃李蹊，一付檀槐戰。
秋雨歇復下，西風微自凉。不妨舟繫柳，已貸汗反漿。
梁湖莽蒼外，後去未云遲。縣市容吾戀，江潮不汝期。
溪山可圖畫，風物憶吾鄉。漁艇鷗鶩亂，茅茨菱芡香。
龍公底戲劇，長嘯暝江天。雨鵲翻仍語，風舟舞不前。
平生燭之武，况已雪髯翁。譽我猶時用，君言恐未公。
所憂目力盡，未問兩足酸。雲峯三十六，一一皆可觀。
壽擬南山祝，春從北斗回。物華欣向泰，厚德發生來。
母道齊皇極，韶光傍壽觴。徽音家慶集，隨輦奉尊章。
風簾回翡翠，冰研伴蟾蜍。親寫迎春帖，真符太上書。
自得廣成道，長居不老天。底須桃辟惡，何用木延年。
人艾休教采，仙丹久養成。六宮爭結縷，再拜學長生。
柈獻千年實，杯行九節蒲。至尊親上壽，家慶列成圖。
有德天同壽，無爲日更長。每逢端午節，雙上萬年觴。
畫扇迎雙鳳，輕衣拂六銖。太清元有籙，抱朴不須符。
繞臂長生縷，當門五色絲。榴花看結子，葉葉在孫枝。
寒林幾吹折，凍柳不勝垂。老去機心熟，驚鷗莫浪疑。
崔嵬吾肺腑，面目似廬山。江上風濤穩，扁舟得往還。
舒徐春晝永，取次小桃紅。獨爵把枝穩，矜呼立晚風。
兩蛙隨步武，先後得位置。不作渴雨鳴，豈不賢鼓吹。
疎篠寒林手，文家富襪材。片縑雲氣足，彷彿認蓬萊。
林塘天遺得，花木地宜栽。細紀平泉咏，揮毫落海苔。
牛磨人俱轉，車旋水即流。爭如霖雨足，所至息人牛。
爵祿不入心，牛肥了耕稼。綠陰生晚烟，歸來兩閒暇。
此君已可人，更著水石映。水禽穿林來，相呼復相應。
綠垂朱雀柳，雙燕不勝春。泥落空梁語，之人竟殺身。
南國枇杷熟，卑枝結子多。一雙拖白練，飛墮綠林阿。
小樹生荆棘，棠梨結子幽。白頭雙野鳥，相對菊花愁。
夢斷江南信，空憐鐵石腸。綠么何處去，二鳥獨悲傷。
風雨藥欄西，殘紅落錦溪。明窗時展卷，春色任提携。
澤畔三生魄，花間獨醒窠。摩挲苔上醉，驅遣睡中魔。
醉裏忘形客，山中化石仙。翻同醒酒伴，作對媚平泉。
何年老講師，趺坐貝樹根。落雲化爲石，亦得無上尊。
水石兩相激，成形不自藏。終慙爲兔窟，僅喜作蜂房。
意適舟輕颺，夷猶雜鴈鳬。不須凌弱水，樂地即蓬壺。
擬倩誰家女，相呼去採蓮。丁寧欵乃曲，隨意媚晴川。
境與人俱勝，心無水共流。奇奇仍怪怪，莫莫更休休。
山坪縈霧草，湖濼漾烟蘆。野色誰延入，陰晴足畫圖。
與物風迎浪，澄心月印湖。牀頭不須易，本自一塵無。
心胸包天地，人亦天地物。莫笑容膝齋，空洞足伸屈。
心起五湖興，身輕一葉舟。箇中風雨夜，不用轉船頭。
楚東雄地望，勝槩屬名流。共俟謝安石，難追馬少游。
家世豈孤竹，夷齊真二難。清風與直節，一一聳高寒。
豹變知非虎，磻溪若是班。當年謝安石，只合住東山。
楚望巢雲處，長懷曩寓居。飄飄欲仙去，渺渺復愁予。
踞龜說漫游，視螘談綺夢。芥內取須彌，撐橋尋月洞。
植蔬常匝圃，釀酒仍滿甕。便覺三公輕，更將德本種。
拔葵固佳節，灌園寧素餐。公歸客無歸，長鋏且莫彈。
好手聊飯牛，不將笏搢插。所以百里奚，牛肥不枯乏。
播物潛施令，司花暗弄粧。封姨偏漏洩，預報信前香。
有家堪作繭，學圃甘抱甕。此生足三眠，以外均一夢。
團坐聽情語，移杯就果根。分甘新更美，敲打任諸孫。
江南氣候宜，冷蕊破寒枝。能共巡簷笑，何妨受雪吹。
六出雪中宜，春藏向北枝。巡簷時一笑，玉笛且休吹。
梅溽香蒸玉，霜晴珠照林。封君休僣儗，得此足投簪。
雲起有真意，水窮無盡心。盤洲寧涸澤，天下要甘霖。
萬象盡森著，所觀皆所欣。誰能忘愛惡，達觀足超羣。
泛觴有何心，罰爵不爲耻。流行固自佳，坎止何妨醉。
澗疊裴公石，杯形鴟子船。乘流欣遇坎，結網勝臨淵。
盤洲比盤谷，釣水鮮可烹。采山獨爲樂，頗勝懲沸羹。
園丁採時果，足以供嗜好。眷言無盡藏，孰盡瓊玖報。
唐皇溺太真，愛心苦未足。因人憶海棠，何如悟秉燭。
無塵元不禊，有酒即爲春。一詠得真趣，四時俱可人。
剝棕堪覆宇，代瓦勝誅茅。有酒論奇字，無心賦解嘲。
勳業鏡成斑，光陰箭能疾。明時貰此翁，不須繩繫日。
長圓宜有缺，久暈訝無風。留此一輪滿，須知萬古同。
松風翳漫漫，澗水聲潺潺。中有無塵公，飛鳴相往還。
昨夜春水生，垂楊蘸波碧。湖中相忘友，兩兩有鸂鶒。
黄塵滿金谷，山陰尚脩竹。所以盤洲景，未足趣已足。
人言風從虎，風豈虎所出。吹萬生一虛，石兄故無物。
境佳因得水，洲窈故名盤。引作流觴飲，巖邊聽激湍。
奇峰疑地勝，勒駕恐山靈。何止管中見，全闚文豹形。
蓬蓬新葉盛，柞拔儼分行。寧作非材櫟，羞爲傍路楊。
辟穀幾經塵，如芝今有神。更開三益徑，似恐太無鄰。
弟兄爲師友，晚歲共三徑。室邇佇遠思，東風吹鬢影。
種桑思采桑，蠶饑那可忍。日暮寒女心，無衣猶反本。
霜葉彫殘芰，寒花發舊蘆。一秋明眼處，落鴈惠崇圖。
落水浮寒石，看痕記舊汀。更尋紅蓼岸，都有幾鵁鶄。
湖山遠鐘鼎，往往屬田舍。公自得盤洲，湖山買無價。
九轉多洄洑，觴行得演迤。休將比金谷，除此只東籬。
人但千筒汲，誰知一線通。泉今人惜重，走卒與兒童。
循崖瀑布懸，遇坎茶鐺沸。水哉斯何取，本者固如是。
結實黄金包，開花寒水玉。香色俱可憐，采澗勿盈掬。
觀魚要水清，愛魚嫌芰剌。能了濠上樂，處世何必避。
忍口嫌去乙，蓄池憐所丁。故應濠上樂，不羨此湖醒。
新月當沈鉤，香芹抵垂餌。磯上坐移時，水清魚自戲。
打鴨驚鴛起，忘鷗得鶒馴。世間能去我，物外總輸人。
湖邊誰摘芡，輕度藕花風。貪得鴻頭去，驚他鴈序空。
根隨波共蔓，花更水相親。魚躍翻成出，微光解照人。
眉展愁難畫，腰纖怯繫書。過時低拂袖，誰遣颯輕裾。
橋上所經過，秋成正樂郊。兒童驚衮繡，丞相只衡茅。
積功墨成池，增價蒲爲扇。不作新樣脚，一洗憔悴面。
藏六自爲巢，巢蓮歲久交。支牀猶耐辱，曳尾敢辭嘲。
枕上蘧蘧夢，胸中拍拍春。從它身化蝶，誰復蝶爲身。
耻封秦爵五，逃辱若逃暑。孤立柴桑園，出羣誰敢伍。
槐綠復槐綠，時來人自忙。處陰聊避影，歲月去堂堂。
愛苔無愛竹，戒勿長兒孫。竹屋偏宜雪，何妨種滿園。
共識此君面，誰知面目真。清風猶立懦，奇節仰先民。
迸穴穿籬出，貍奴知幾頭。真能參玉版，足可當珍羞。
母子惟慈孝，心胸無棘荆。斑衣供穉子，深覺負平生。
品殊名亦殊，此君隨藻鑑。盤洲有木竹，收拾無一欠。
自得湘江種，禽棲不敢彈。怕摇枝上露，猶是淚琅玕。
峭節虛容物，清標直中繩。杖有削圓厄，提携先模棱。
幹無筇九節，葉類柳三眠。介若此君操，不因霜雪蔫。
阿戎勝此君，解頤須折角。玉版得細參，渭川成浪謔。
赤身猶幹固，禿節尚毛垂。木也乃如此，人焉胡可窺。
土衣圓綠孕，屐齒孔方留。莫掃錢留地，應嫌薏苡秋。
見鷁恬徐退，看鳶喜詎飛。飛蘆欲何適，繞綠打紅圍。
掇芽無掘根，掘根芽必空。烏糯亦彊名，安得隳農功。
旌陽仙去後，服餌有仙茅。絕笑拖腸鼠，餐餘不繫庖。
白髮終煩掃，黄精莫認花。葉疑新竹箭，根類老薑芽。
銀箸有生香，葉排元紫房。更名歌九畹，課效萬金方。
種藥憐苗潤，分畦戒蔓滋。休藏肘後法，醫國是良圖。
野華復結實，同在一枝上。了知色即空，聊作因果相。
耻爲鑽核種，肯向道旁生。中立不阿倚，惟存戀闕名。
採實傍春山，成蹊鄰露井。和嶠難責錢，計核破莫整。
名好實亦好，氈車自北來。流傳今轉盛，見者莫驚猜。
苦筍恰相逢，勻圓得許紅。薦新存古意，驅鳥念園公。
架竹引龍鬚，時攀頷下珠。欲求西域種，北使昔同符。
頌橘固多品，其賢知若干。后皇偏著意，爾許繡團團。
金橘大爲貴，舂陵價倍增。盤洲移得種，風味聖全能。
織文充革見，霧靄入懷香。亦喚羅敷種，曾聞湘水鄉。
似雪味能珍，肌膚雪後身。花香還勝雪，未信雪如人。
大谷固絕品，鵝梨亦遺味。名園見似人，神皋花濺淚。
魂清萼綠華，望絕江南使。天寒倚竹時，風標略相似。
梅格依然在，詩家莫認桃。縱煩金井水，終近楚人騷。
多葉似太繁，淺裝還越樣。格韻細題評，遠出紅梅上。
平分爲四序，長得作春看。三友誠高品，茲花一歲寒。
丁香從百結，恨只滿東風。未必愁能解，虛傳酒有功。
二月拆芳苞，凡心比並交。丁香多意緒，和月墮林梢。
蟠桃微具體，一歲一番開。喚作崑崙種，疑從金母來。
花葉自低昂，攀折人不捨。偷實定短人，朔辯愧黄馬。
遊絲颺晴空，垂楊曳平地。中有海洲僊，學舞金鈿墜。
天巧寧容覷，春工豈待描。繡將花作带，舞襯柳垂腰。
天亦費機巧，紅葩剪似勻。丁寧弄刀女，故故莫爭新。
佳色光浮額，微香露著衣。枝條還更好，花品世間稀。
鳥啼從濺血，花發亦同心。三月春光老，映山花照林。
占香名梵苑，住託凈心根。家住魚千里，斷橋流水村。
衆卉從爭媚，花開始是春。一年春富貴，造物太於人。
春與花垂盡，惟餘九一分。留春有紅藥，只此自超羣。
玉蝶正開時，綠稠紅漸稀。移將永嘉種，夢逐漆園飛。
平泉珍簇蝶，道是永嘉花。玉繡名吾里，瑶琨不浪誇。
微拆香噴鼻，低垂羞傍人。花中如此粲，未笑已生春。
花開水晶缾，葉排青瑣窗。枝紅立白幟，蝶陣垂翅降。
羊角連蜷上，青霄便許凌。絕憐香草色，莫遣逐浮萍。
高可儕瓊樹，低聊擬聚仙。親看臨汝種，見此不生年。
劉項英雄志，爭如溺愛何。寧無戚姬草，頼有大風歌。
采苗能勝芹，摘實可當粟。缾罄罍未羞，難貯杯中醁。
御米具體微，有罌無儲粟。妖艷耿春光，名佳不翅足。
紫裳蒼玉佩，乞與碧紗籠。怕作行雲去，人間瑞靄空。
香客忽破鼻，從事宜到臍。憂端集無所，醉倒休扶携。
手植盤洲圃，心懷西掖垣。至今花萼上，雨露有深恩。
輕素梅留魄，重開六月天。南人雖慣見，北客但垂涎。
昔見茅連茹，今看花盍簪。若爲驚作客，故有蝶相尋。
葉側臨粧鏡，波摇濯髮盤。慇懃數多葉，落日更憑欄。
淤泥生凈質，妙觀起凡心。少見人間瑞，誰栽滿澗潯。
津陸元殊種，名稱偶爾同。秋光波底見，堤上憶蘇公。
花發鮫人泣，春歸赤子還。三珠原有樹，疑是海中山。
乍作槿花看，榮枯漫自繁。謂桑來佛土，何補一絲寒。
皎皎凌三夏，闍城第二花。秋魂憑楚些，黄額訪仙家。
暮色曉還開，殘紅委地堆。道如西蜀錦，何似北山萊。
葉不類堯莢，花疑來舜楹。風枝吹彩羽，如雜九韶鳴。
厭綠不厭紅，奪朱非惡紫。了知色即空，色空奚慕蟻。
晦雨難渝操，朝陽易染殷。來從紀渻宅，不鬭但峩冠。
老枝藂梗葉，殷色吐肥花。却見凌寒意，無人爲賞嗟。
璧琮行洛佩，雨約過陽臺。正使枝難好，風標故似梅。
司花工剪蠟，墨客巧抽脾。醖藉無梅操，生香認得知。
境中曾見畫，雪裏故依然。展盡衷惟赤，須輸九萬牋。
葉如花傍砌，往事逐浮華。舊曲惟傳恨，人間復見花。
一秣志千里，我欲乘騰驤。圉人不在側，勇氣聊頡頏。
驊騮絕代無，晚去猶見畫。蕭然千里姿，聳立亦閒暇。
長見幽苹食，誰分野草眠。隨行能緩步，相對可忘年。
豈以多文累，輕身蹈巧機。樊籠莫惆悵，爲汝護毛衣。
鶑雛初出谷，遷木寄晴花。不解如簧語，猶疑度柳斜。
物有爲身累，龜靈却受鑽。毛公今放汝，珍重保身安。
五色曾呈瑞，綠毛從古稀。碧潭凝染色，逐藻長毛衣。
書蠹猶堪讀，囊螢亦强觀。競辰規後學，繼晷匪油乾。
種竹亦云好，結交當有道。能邀歲寒伴，同呼酒家保。
九醖耐留春，檀心嬌未吐。須結舞霓技，怕作行雲去。
茂竹永和字，浣花天寶詩。清江入舟楫，忍淚別僧持。
偃息飛簷下，開軒適向東。滿床今夜月，只欠與君同。
年華紛代謝，時態幾沉浮。天末凉風起，何人不感秋。
已是詩成集，何妨酒拍浮。人生不行樂，空惜鬢驚秋。
向道鱸魚美，須渠太白浮。季鷹歸未得，空憶五湖秋。
柏寺官聯謬，萍蹤宦海浮。向來苕霅夢，罪我亦春秋。
故里經年別，虛舟盡日浮。有書誰與寄，目送鴈橫秋。
窗暗燈花結，簾疎露氣浮。晚來城上角，吹斷一天秋。
詩到齊梁後，名多李杜浮。誰能追正始，蟪小豈知秋。
處處村舂急，家家晚爨煙。青山映丹杏，過雨轉嫣然。
寒食無多日，梨花又一春。鹿門山下路，真有姓龐人。
嘗聞一鯉魚，飛騰作清質。至今涵青霄，尚且浴白日。
爾根深且固，余根淺且洿。移植艮無期，嘆息將何如。
見疾多朝士，爭名卒未休。急流須退勇，焉可又隨流。
靜退方真樂，趨時未遽非。不知全道者，進退兩忘機。
荷芰藕生蓮，每憶心中苦。擬掇斷根苗，絲結千千縷。
侯婦匡坐歎，蕩子新賜冊。先自薄恩私，嬪嬙幾巾幗。
莫作侯家婦，鳲鳩理清瑟。幾許白頭人，同心綰同室。
侯婦且勿歎，金玉多滿堂。蛾眉不讓人，當奈薄情郎。
田田白團扇，輕綃寫蟬雀。用之却炎暑，生風郎掌握。
團扇復團扇，羞郎引遮面。顧景强躊躇，隙月雲端見。
團團白紈扇，奉君揮素手。餘凉入長夏，結交貴經久。
誰云兩州牧，擇笏望轅門。渠亦髭鬚好，公今德義尊。
江山共清煥，魚鳥亦蕭散。歸與三畝園，趁此秋未晚。
當年丘壑心，皎皎秋夜月。那知蹭蹬間，秋風彫壯髮。
童烏已黄土，其奈太玄何。尚喜熊兒在，能爲田父歌。
窗隙風微度，簷頭月半欹。當君感秋日，是我到家時。
窮愁好著書，到此已絕筆。十年意外謗，庶可弭萬一。
蘭焚以其香，樗壽以其散。萬物無不然，愧我知之晚。
莫競夢中鹿，且視指端月。儻能心地明，萬事一毫髮。
朱絲徽黄金，問子用此何。從來履霜操，不及懊儂歌。
今年苦風雨，老屋半傾欹。投足猶無地，君來正此時。
欲書歸田具，請子試濡筆。先之蠟屐雙，侑以藜杖一。
老矣木居士，蒼皮今幾圍。輪囷卧澗壑，吾與汝同歸。
閲人固無多，每爲子傾倒。雖非矍鑠翁，竟是鮮健老。
收駒汧渭間，誰識此老驥。伏櫪我何傷，著鞭渠可畏。
抵寒唯粗絺，調饑但晚粟。切勿笑此翁，此翁吾所伏。
行須置町畦，禪要著槽櫪。覆我千日酒，面君九年壁。
忽忽把臂間，各不負初志。淵明荷鋤翁，子雲執戟史。
澂心秋月明，觸事浮雲坏。鳬鶴置勿論，凡楚竟誰在。
不取禾三百，同箋偈八千。歸歟建德國，吾馬不須鞭。
人生老戒貪，金隄捍河水。他年渝此約，何面視邑里。
一落縶維中，永別嘯雲友。秋月耿寒林，時來夢中否。
當時餓鴟箭，驚皇無復魂。困卧階下草，深愧主人恩。
煌煌百寶函，珠璧爛星月。驚倒西域胡，祥光與天接。
江雲隠簷楹，海月浄窗几。安得德雲來，與渠同徙倚。
大地不解容，四衆俱欲殺。不辨如是心，定難消此衲。
微風不動波，瑩可照毛髮。誰解與渠磨，寒空秋夜月。
餘妖屏蛇虺，老屋化金碧。惜無柳柳州，爲銘巖下石。
一辱雲漢章，林壑遂增價。便是補陀峰，還須避三舍。
不見碧眼胡，忽忽心未穩。印心須此經，煩君剩傳本。
誰云滄溟深，一吸了無在。試問何樣人，身如椰子大。
寥寥清夜月，現此亭中水。誰能同斯游，歸喚寒山子。
方驚匹練橫，忽駭羣羊散。縱使踣蒼崖，老禪唯解看。
造化管不得，要開時便開。洗天風雨夜，春色滿銀臺。
鸞背如花女，出自咸陽宮。不愁無主愛，惟怕見秋風。
夫人承主愛，不在鴛鴦幃。庭楓飄一葉，滿眼貯秋悲。
洞房暗薰結，誰作雙蝴蝶。夫人獨自夢，清露泣寒月。
先生耕道時，萬卷皆其具。歲晚德已豐，萬卷猶如故。
理甓完新甃，披沙挹舊清。一瓢遺味在，雋永若爲名。
氛埃痛掃溉，鄰里謝將迎。默坐無餘念，欣欣物自榮。
萬變本六畫，六畫來何從。此理須玩索，明窗露未濃。
食藕痊沈痾，製荷被吾體。未如對芳華，幽貞似君子。
我讀精舍篇，夢作山中客。從公夜不眠，寒燈歌白石。
靜如顔心齋，動若禹行水。迷邦謝陽子，謀國付樗里。
抱膝小窗深，讀書空谷響。一笑有會心，紛紛自雄長。
言發矢無鄉，機深舍爭席。聖處倘策勳，珍重相與力。
風急窗自鳴，霜嚴酒無力。歲律方崢嶸，幽人坐堅壁。
蒼山開秋屏，屹立儼無對。下有岸幘人，意氣壓蒼翠。
橫笛人何在，山空花自開。不妨聽晚弄，聲與壯心來。
清溪轉回環，石磯俯深碧。公來坐忘歸，此意白雲識。
烹茶人外世，遺竈水中央。千載公仍至，茶成水亦香。
世路風波惡，扁舟去住輕。中流發清唱，千古有遺聲。
山寺寂無僧，空門白雲冷。惟有寒松枝，悠然照潭影。
操技頗稱良，全身苦不早。堪嗟魏老瞞，今亦同枯槁。
古墓尚巍然，蒙茸皆宿草。經春一發生，士女爭祈禱。
英雄未得志，落魄有誰憐。一飯尋常事，千秋頌母賢。
橋在大業間，今日已傾圮。萬古長不磨，雲山並煙水。
列城二十五，去國一百舍。西夷蟻穴通，南島鯨波駕。
名節士所重，當如護睛腦。立朝與行己，本末要可考。
木杪出危閣，軒窗羅翠屏。更須登石望，欲盡遠山青。
草色紅泉井，桐陰白板扉。徘徊不忍去，坐待白雲歸。
艮不獲其身，人無監流水。畎畝義惓惓，時止非吾止。
長劍歌明月，吳門一夜過。紅樓何處是，爲說馬闌坡。
藥圃幽人徑，桃源處士居。歲時雖屢改，蹤跡尚如初。
住山頭欲白，何爾太邪揄。却厭舊時面，丹青別換模。
秋雨秋山夜，縱縱自橫橫。平生無罪過，不合去爲僧。
明明道不說，此理憑誰識。春風一陣來，滿徑花狼籍。
松陰行不盡，疎雨下無時。世事幾興廢，山中人未知。
因我得禮你，莫放屁撒屎。带累天下人，錯認自家底。
山潤石含玉，林秀淵藏珠。珠玉兩交輝，情窮意難極。
一夏九十日，今朝喜告畢。二千年前事，切忌更尋覓。
諸法寂滅相，不可以言宣。老來不著便，過犯已彌天。
有問冬來事，京師出大黄。漢家勳業在，樊噲與張良。
雪子落紛紛，烏盆變白盆。忽然日頭出，依舊是烏盆。
大人具大見，大智得大用。胸中懷六合，掌內握乾坤。
不坐空王殿，不掛本來衣。何須更恁麽，切忌未生時。
興化打克賓，猛虎驀腰騎。養子不及父，家門一世衰。
颺下採樵斧，直入堆坊舂。一脚踏到底，黄梅信息通。
宴坐白雲裏，經行碧嶂中。遊人窮不到，幽鳥自怱怱。
窗間耿殘燈，屋角照落月。披衣啟柴關，呼帚掃黄葉。
曉色殊未分，江風飄然起。開窗看芭蕉，露重葉如洗。
不雨已三月，草木無光輝。籬邊舊菊叢，生意良亦微。
鴻雁何時來，肅肅楚天曉。悲鳴向江南，江北稻粱少。
擾擾世間事，悠悠眼中人。幽懷與誰語，獨立望秋旻。
剝啄驚春睡，蕭然湖上僧。篝燈夜深語，多說鑒巴陵。
宗師貪寂滅，祖道益衰遲。只有青山色，相逢似舊時。
江草隨春遠，沙鷗伴我閒。殷勤東去水，送子過金山。
老去詩情在，逢春祇欲狂。飛來枝上雀，似亦愛幽香。
閒居何所宜，把酒策第一。石田今有秋，痛飲事可必。
去秋旱太甚，百神無不舉。今歲感天公，時有容易雨。
暄濁氣未收，夜雨聊一洗。心清不受塵，眼凈豈容瞇。
哦詩思遠人，欲往無羽翰。焚香閉門睡，睡起香未殘。
百歲已逾半，知復幾寒暑。此事當究觀，勿共俗子語。
長安卿相家，一食費幾萬。有功享固宜，我輩且蔬飯。
新凉可穿衣，出門造誰家。城頭有高樓，散我兩脚麻。
夢作吳淞去，膾鱸擣香橙。道逢湖海人，歡宴如平生。
却扇情未忍，補衣計當早。騷人愛悲秋，秋色政自好。
交情易翻覆，世態多炎凉。倦游將何之，可樂唯醉鄉。
禽聲春後變，柳色夜來深。老子關門坐，無人識此心。
今朝忽至前，郭索當炎伏。也知楚人饞，不待秋霜熟。
莫訝萱枝小，能施宮樣粧。只緣沾染足，絕似杜蘭香。
巢餘太古雪，人有正始風。頭如雪絮白，面作春桃紅。
植杞必植梓，藝蘭仍藝蓀。過庭遺訓在，鑿楹故書存。
郎如枝上禽，妾比庭前樹。翅健入雲飛，根深隨不去。
平處須忘險，危時好計安。興亡關一著，慎勿等閒看。
離火自天爍，溫泉由地生。我來需曉汲，聊用濯塵纓。
我來方自噤，投宿寓鳴山。立仗古所戒，對山空厚顔。
牆竹生夏陰，風荷留宿露。解衣一盤礴，此豈不足付。
風簷裊茶煙，銅瓶語相泣。清陰一疎箔，不礙飛花入。
三椽函宇宙，一卷肇乾坤。深味畫前意，寧於紙上論。
作者亦何患，思深義亦深。忘言更忘象，默會古人心。
賤宜人弗齒，貧遣日勞心。不著新詩句，春愁那可禁。
窮達渠非命，機關不到心。新詩聊自遣，高興若爲禁。
無客共談道，有誰能賞心。人生要自得，窮困吾能禁。
一生俱有分，萬事要無心。强聒誠行險，危哉安可禁。
歌舞純周雅，風流見夏時。可能供痛飲，無畏誤雌霓。
萬事如浮雲，可翫不可有。三年刻一葉，未就骨已朽。
可憐負薪子，誤有廊廟志。出門欲何之，馬拙車未試。
一飯腹果然，身外百不須。深知饑方朔，不似飽侏儒。
墮落生死間，大患爲有身。老子識未破，天地豈不仁。
幽居悟前疲，寡欲得身健。筮之此何祥，厥繇無水困。
有書但插架，有門亦常關。是非天下爭，而我土石頑。
好酒來誰家，明月得我心。把酒弄明月，醉卧盜不侵。
阨窮果何尤，利達竟誰在。眷言荷鉏人，妻子敬相待。
或勸著子書，我恐落人世。呼兒具紙筆，一歲復一歲。
人事盡鄉曲，田租了王官。獨於大海枯，不改古井寒。
幽人有遐心，蔀屋涵澄空。况復得此山，心事與境同。
一壑亦易得，安得桂林林。道人偶見之，不是歲月深。
兩崖束青天，中有月皎皎。乍可謂月低，不可謂天小。
促膝有仙凡，爛柯無小大。誰知桃源人，不在秦晉外。
嘗聞鳳棲梧，梧老鳳未棲。令我日佇立，不知月東西。
雲以無心出，雲歸亦何心。樵牧窺其藏，妄意此阻深。
清曉閲草木，各具天一水。安用學餐玉，將以蘄不死。
涓涓自空來，霏霏復不見。安得自尤物，使我耳目亂。
凭欄時獨立，萬象皆見前。若非著眼高，亦是天一偏。
鬵釜吾已溉，吾纓亦無塵。漥石以潴之，恐有抱甕人。
大饗須三飯，中黄起四維。欲追千古意，眼底合深思。
功名還壯士，道術付諸儒。但欲謀田□，扁舟下五湖。
小齋標新名，清風自成響。世累已破除，陽來道方長。
落日謝虛閣，橫琴相對閒。片雲將急雨，一笑失前山。
點點萬家燈，風清醉復醒。廣軒高絕處，俯瞰一天星。
獵獵水芭蕉，如將隠士招。清風來處遠，袢暑坐中消。
金山寺裹山，焦山山裹寺。風雨勸我歸，也省兩頭事。
莫要作圓月，纔圓却又虧。不如作一半，猶有向圓時。
上方古棟宇，年久自參差。動我行人想，相看各賦詩。
石竹麝香臍，博山水沈炷。勾引愛香人，攀花春筍露。
江南萬玉妃，肌膚冰雪立。平生愛淡粧，不作胭脂溼。
金沙與同架，並蒂更連柯。紅白雖相宜，品藻當如何。
倚窗春睡覺，折玉滿手香。篸雲疑未穩，指點問檀郎。
何面與荀香，美丈夫可試。不學海棠花，只如妃子睡。
昨日落酒杯，引我卧醉鄉。對午猶未醒，支頤聽煮湯。
愛花莫看花，如饑貪畫餠。一笑大江橫，此句須參請。
前晚尚錐鋒，昨日突鎗劍。今朝又稍長，吾曾刻竹驗。
突兀出藩來，頗似逞狂蕩。高下列階前，又如識少長。
行矣脫錦綳，笙竽奏風篁。歲晚尤可敬，霜雪不改常。
吾家蒼頭奴，斫玉手自携。云恐春風惡，吹開枝高低。
我至再三惜，恨不長百尺。要夏結清陰，蔭我醉眠石。
世網角雄雌，官途爭是非。人方酣蟻戰，吾自送鴻飛。
恨題玄都觀，歡入武陵谿。花面無今古，人心自笑啼。
牛角橫素書，春犁破朝雨。鴻鵠志安知，功名心自許。
羊裘晦山澤，貂蟬等鴻毛。直鈎道可行，一釣聯六鰲。
心王不妄動，六國一時通。罷拈三尺劒，休弄一張弓。
今年七十七，出行須擇日。昨夜問龜哥，報道明朝吉。
新冬新寶壽，言是舊時言。若會西來意，波斯上舶船。
寒原耕種罷，牽犢負薪歸。此夜一爐火，渾家身上衣。
疊嶂最驚目，排青隠星絡。雙溪頗醒心，激素出林薄。
松桂擢危岑，烟雲晝亦陰。洞門雖不鎖，誰測洞中深。
尊酒貪迎月，人生醉後佳。夜來窗不掩，吹落一瓶花。
時豐公事少，筆硯任橫斜。環郭江山秀，人情等物華。
有象階前景，無聲膝上琴。何勞今鄭衛，視聽不關心。
窮谷寓形久，慚無問俗方。文章古刺史，今昔竊餘光。
穢草誅還密，浮萍去又生。輒污如鑑浄，有客若爲情。
秀泉開舊甃，初試仰山茶。寂寂有餘意，池蓮三五花。
園涉日成趣，窮詩嬾綴裝。梁間冰雪句，屈指歲華長。
洗竹遥山出，流泉到曲池。可憐波萬頃，黽勉對淪漪。
道院今猶古，閒中事可書。鷺鷗馴不去，誰可得親疎。
登堂方再月，已許慶豐年。偶繼前賢跡，承流頗裕然。
鴻鵠遠矰弋，魚鳥脫池籠。始覺一無物，方知萬事空。
盡日望西山，扶筇復倚欄。遠觀猶未足，更作畫圖看。
百種閑花草，皆非藥籠材。如何桃與李，曾不預栽培。
勿謂閑花草，色成各有宜。君看桃與李，未是歲寒姿。
天地育萬物，物物遂其生。何須强分別，不若兩忘情。
此花猶未發，此酒已先香。獨有甘芹意，開罇略爲嘗。
古寺依青障，高軒俯碧潭。山僧如有待，先掃侍中庵。
觀魚最是樂，莫作羨魚心。退而能結網，所得過千金。
垂釣與施食，乃是兩般心。莫作魯人意，公張取百金。
鳧鷗兩閑暇，知我無機心。躍淵宜自在，直莫上鈎金。
蹔別熒煌座，初爲半月期。洛城歸意切，不獨爲花時。
伊叟已先至，興公猶未歸。憑高東北望，一片白雲飛。
勿謂清溪清，長如鏡初洗。須防苟容物，汙爾清到底。
窄窄山腰路，娟娟屋角花。谿回蔽修竹，鷗暖戲春沙。
著雨林花暗，敲風檻竹幽。翠屏疎得夢，紅葉忽驚秋。
鶴立松梢月，魚行水底天。風光都占斷，不費一文錢。
村飲夜歸來，健倒三四五。摩挲青莓苔，莫瞋驚著汝。
意得壺觴外，心清杖屨間。簿書休吏早，花鳥向人閑。
昨日栽茄子，今日種冬瓜。一聲河滿子，和月落誰家。
一九與二九，相逢不出手。巍巍不動尊，脚不離地走。
年盡不燒錢，鼠穴被蛇穿。直饒玄會得，對面隔西天。
水聲山色裏，猿嘯月明天。喚作圓通境，更參三十年。
萬古瀾溪上，無風浪拍空。路窮橋斷處，看子展神通。
秋光清淺時，白鷺和烟島。良哉觀世音，全身入荒草。
寶劍未出匣，神光射斗牛。千兵雖易得，一將實難求。
爲郎縫春衣，春盡郎未歸。羞見庭下花，一雙胡蝶飛。
良人久在外，想像裁香羅。放下金粟尺，無言顰翠蛾。
花開復花謝，墮在藩溷邊。不惜花落盡，惜無長少年。
返照南山脚，西風古渡頭。破烟雙鷺晚，抱葉一蟬秋。
溪凉魚發發，山靜鳥飛飛。草笠兒驅犢，荆釵女浣衣。
今代馮野王，聲滿東海濱。可敬亦可愛，溫然氣如春。
綠綺絃朱絲，爲我調白雪。此亦公緒餘，所長兼五絕。
嘗試評公詩，崖岸極孤絕。同僚筆可焚，後學巾宜折。
清真去邊幅，明白傾底裏。枳棘見鸞凰，十倍跫然喜。
講道師友少，稽古編簡殘。何以起斯文，念之心爲寒。
銀鈎入翠珉，文字本膚淺。以書不以辭，恃此或行遠。
人品如許高，不卑一官小。居之以廉勤，王事豈難了。
霏霏玉麈談，鄙吝堪澡雪。每見輒有聞，敢憚頻磬折。
道本無垢凈，境自有喧寂。願聞禪說中，何以得真實。
黄門執戟翁，晚乃薄詞賦。我宜草玄文，未必知妙處。
路入三家市，牆圍十畝園。雲山如畫出，人住小桃源。
兩眼明如月，江湖度十春。問誰當鼎貴，笑說未逢人。
濟濟斑衣子，怡怡白髮親。紫萱偏得地，玉樹解留春。
冬夏勤溫凊，晨昏潔膳羞。堂中人不老，庭下草忘憂。
玉色不受垢，照影清江濱。江雪豈不寒，枝頭渾似春。
北枝未春風，南枝先暖雪。吹香祇自憐，驛使音塵絕。
迥野殊寂寥，孤芳太清絕。暗香疑有無，似亦畏攀折。
皎皎姑射仙，縞衣而黄裏。一別如許時，見之先失喜。
花開有底急，迫此歲律殘。捷報春信來，不知冰雪寒。
點綴鶴膝枝，無謂花萼小。亦有鼎實存，相期春事了。
詩人自情親，俗子極交淺。所以疏著花，即之風韻遠。
虬根蝕土石，老幹飽霜雪。孫枝吐春妍，靳惜那忍折。
幽人自愛花，花落恨岑寂。豈悟化工意，褪花方著實。
豈無和靖詩，亦有廣平賦。多爲花寫真，終難盡佳處。
雙秀雲牟實，三眠雪繭豐。無人知帝力，渾在舜弦中。
御柳垂波綠，宮槐覆幄涼。香風隨步輦，偏到殿中央。
采縷縈朱戶，芳菰剪翠筒。風光天上別，景物世間同。
嶰管今朝應，璿杓昨夜旋。耕桑三萬里，一樣樂堯天。
事已高超古，心猶切爲民。慈顔應有喜，房宿正當晨。
采柏浮仙醁，凝酥點壽盤。君王千萬歲，長奉兩宮歡。
玉管和聲度，金鋪麗景遲。思齊文母聖，春日受春祺。
寶殿春朝退，瑶池夜宴深。明朝是人日，時復問晴陰。
翠輦西湖路，雕盤北苑花。時平無外事，隨意趁年華。
今歲韶光好，時逢大有年。條風方被物，菖葉又催田。
今歲韶光好，年中兩見春。餘寒九日在，芳意一朝新。
今歲韶光好，田閭氣象淳。政平無橫賦，粟賤少窮民。
何處春來早，光風入九門。未翻池荇翠，先著壁椒溫。
何處春來早，坤儀物意熙。煙生金屋重，日上玉階遲。
玉斝浮菖細，金盤薦朮香。皇齡千萬壽，高拱舜衣裳。
蘭氣浮丹殿，槐陰被紫宸。薰琴多在御，揮拂寄深仁。
清曉開魚鑰，紅雲縹緲間。催裁恤刑詔，傳放謝衣班。
剪玉菰筒翠，盤金綵縷長。宮中多燕喜，天下正明昌。
瑞麥登時物，香蒲薦壽祺。珠囊新樣小，蹙就葛覃詩。
欲識春囘處，長生大帝家。萬年枝聳翠，千歲果開花。
欲識春囘處，君王獻壽時。矞雲扶寶座，和氣入瑶巵。
欲識春囘處，晴峰俯碧泉。巖巒猶積雪，草木已生煙。
天上春光別，東皇管領來。初從旗氣轉，旋逐蹕聲囘。
天上春光別，融融物態宜。彤庭花氣暖，黄道日輪遲。
天上春光別，時康樂事繁。煙花浮閬苑，露葉簇金盤。
赤伏祥暉盛，黄離治象亨。天時四序正，君德萬方明。
采縷盤金麗，香蒲鏤玉勻。君王千萬壽，歲歲樂茲辰。
日御秋秋永，雲峰疊疊繁。宸心定忘暑，長算入中原。
玉燕垂符小，珠囊結艾青。更將長命縷，侵曉奉慈庭。
厚德承三殿，柔風被八紘。欲知勤儉化，當暑澣衣清。
翠管吹寒去，青旗卷仗來。慈皇千萬壽，春日上春盃。
剪玉酥花細，盤金綵勝宜。六宮呈妙巧，春日頌春祺。
鳳苑開丹燕，龍樓下翠華。天工不敢住，春日著春花。
春曉慈闈啟，君王奏問安。和聲調嶰管，歡頌獻椒盤。
春晝慈闈靜，宮簾日上徐。焚香開竺典，滴露寫仙書。
春夕慈闈永，瑶池樂未央。管弦聲合奏，燈月影交光。
待月長生殿，迎風太液池。慈顔歡樂日，聖德盛明時。
濯濯風涵柳，英英露瀉荷。微涼無限意，分付舜弦歌。
蓮葉看龜上，桐花引鳳棲。聖人千萬壽，福祿與天齊。
菰黍團雲白，菖花剪玉長。晚涼新月上，水殿按霓裳。
海上千年實，峰頭十丈花。年年當令節，同獻玉皇家。
翰墨消長日，尊罍占遠風。纖塵吹不到，人在玉壺中。
風露枯腸裏，宮商兩翼頭。壯號森木晚，清嘯茂林秋。
人生不更涉，何由知險艱。觀君一巨軸，奚啻百廬山。
四壁無遮礙，憑闌豁遠胸。何須高百尺，亦可卧元龍。
豈是無仙骨，平生百念輕。但存方寸地，吾不計前程。
三賢堂趣遠，四照閣詩傳。高節無人繼，孤山只儼然。
道喪嗟耆舊，人亡獨簡編。家藏六君帖，何必萬人傳。
誤墨雖藏白，飛埃欲斂昏。誰將草玄手，著意寫前村。
屏燈紅灼爍，窗月正黄昏。印出橫斜影，分明竹外村。
溪藤橫翠約，老眼頗眵昏。喚入凌煙後，江村不是村。
紅粧誇睡足，粉額趁顔開。惟有江梅樣，蛾眉淡拂來。
玉容曾浥麝，彷彿带香開。不比真花怯，斕斑怕雨來。
從來冰雪體，引墨爲君開。寄語金鸞客，和羹人正來。
老病忘時節，空齋曉尚眠。兒童喚翁起，今日是新年。
逢花眼倦開，見酒手頻推。不恨吾年老，恨他將病來。
方看竹馬戲，已作薤露歌。哀哉天喪予，老淚如傾河。
玉雪色可愛，金石聲更清。孰知摧輪早，跬步不可行。
念汝雖孩童，氣已負山嶽。送汝已成人，行路已悲愕。
他年駟馬車，謂可高吾門。只今關心處，政在青楓根。
糊涂不成書，把筆意甚喜。舉頭見爺笑，持付三四紙。
笑揖索酒罷，高吟關關鳩。至今此篇詩，狼籍在床頭。
汝父誠有罪，汝母孝且慈。獨不爲母計，倉皇去何之。
淚盡眼欲枯，痛深腸已絕。汝方遊浩蕩，萬里挾雄鐵。
中堂與曲室，聞汝啼哭聲。汝父與汝母，何處可坐行。
從人索蓮花，手持雙白羽。蓮花不可見，蓮子心獨苦。
足音答答來，多在雪樓下。尚憶附爺耳，指問壁間畫。
我痛須自排，汝癡故難忘。何時篆岡竹，重來看眉藏。
昨宵北窗下，不敢高聲語。悲深意顛倒，尚疑驚著汝。
世無扁和手，遺恨歸砭劑。嗟誰使之然，刻舟寧復記。
百年風雨過，達者齊殤彭。嗟我反不如，其下不及情。
百花頭上開，冰雪寒中見。霜月定相知，先識春風面。
主人情意深，不管江妃怨。折我最繁枝，還許冰壺薦。
地高風易作，天漏雨偏多。訪橘蘇仙井，看碑義帝坡。
憶昔韓退之，南征過吾州。持觴看叉魚，妙句落芳洲。
無復塵勞夢，猶蒙故舊知。寧辭萬鍾祿，不負一綸絲。
悄悄山郭暗，故園應掩扉。蟬聲深樹起，林外夕陽稀。
勁節不可拗，浄色不受污。平生今日交，屹屹老桂樹。
史君大雅資，胸中淡無欲。尤物能移人，猶有此數竹。
凉風不肯來，偃蹇如相要。悠悠天地間，捨我從誰邀。
未必柳柳州，有此一餉凉。心清境自靜，內躁物亦强。
簿書本不俗，安能礙凉颸。少陵冰壑心，却恨與事違。
天子治平切，一賢遠王畿。朝廷豈不重，赤子貧無依。
九雨當一晴，燥濕未應革。那知平疇間，已作龜兆坼。
一冤旱三年，此理乃無欺。乖和自相召，天意容何私。
文移急征輸，追逮及圭撮。安得語里胥，反手逐旱魃。
豪家低昂心，常對時虧盈。卓氏一窖粟，殺人眂長平。
白粲十萬艘，日夜隨東流。常平貫雖朽，還作蘇民不。
饑民日嗸嗸，洶洶潰堤水。痛決未可知，無易此一蟻。
羸然一老翁，一病一傷和。寒暑不可測，奈此根本何。
天時不可齊，天心不可違。君子能知天，手轉豐凶機。
德意徧巖谷，純心對雲天。辦此一爇香，從公作豐年。
訪舊知俗非，好書與理近。氣味既如此，況復少畦畛。
少年擢兩科，才氣揜公行。恨無東坡翁，爲君賦秋陽。
百里不足騁，千里漫同流。推君友于心，對此良優優。
君知作縣易，我知作縣難。臨深以思險，願勿作易觀。
賦拙君能傳，政拙君當繼。爲問舂陵人，巧者竟誰似。
嘗聞居士語，丁寧有深旨。要使眼高人，不識貴公子。
忍酒非上策，忍醉乃真方。長憶醒時悔，須減醉時狂。
齟齬不足病，快意或爲妖。尤物亦移人，此念當永消。
二老不忍別，相期尚百年。正當愛日時，賸種北堂萱。
嫣然亭上雨，鑑止池邊月。人隔九疑山，何以慰愁絕。
平生兄弟間，聚少散亦多。欲作對牀夢，奈此往復何。
法許公不許，法不如公嚴。公不爲我留，寧避世俗嫌。
我歸不能休，公去不可挽。依依原隰間，相對意無限。
嘗覘金匱書，遺逸窮冥搜。肯令太史氏，挽作周南留。
離離鴻雁行，漠漠鱸蓴秋。誰獨無此情，何以寫我憂。
不作畫梁燕，定非幽谷鶑。此心無著物，萬事莫留名。
貓頭爭立玉，黄雀剩披綿。橘子生猶綠，江南十月天。
漏恩餘草木，苛斂察箕頭。猶有形骸礙，誰爲根本憂。
濃淡雲山色，抑揚風水聲。體中有佳處，不是喜雙清。
曉日開屏障，籃輿行畫圖。融融萬物表，此處是規模。
霜螯百鎰重，人世一身多。我意已淒慘，如君風味何。
地熟桑麻易，村深氣象醇。此行真不惡，今日似陽春。
事以義爲本，尤須禮作輿。有時當致曲，切勿背吾初。
多貪緣縱欲，多欲必傷生。來日應難料，空留不善名。
酒盡或容求，恩傷不可收。偉哉王相國，沈默孰與侔。
荆棘不須栽，須容駟馬來。面前如路窄，何地不蒿萊。
迂轡不難爲，長愁與我違。忍貧勝忍辱，免被好人嗤。
好語噤難出，卑詞强應酬。只云逃口禍，却恐遂成偷。
事事皆由命，窮通各有時。窮通吾順處，雖命亦何爲。
競索駕高車，吾寧守戶樞。安能念榮悴，且欲辨賢愚。
宿怨養癰疽，終須殞此軀。若能忘物我，天下盡平衢。
爲利較錙銖，真成小丈夫。脂肥不滿腹，罪已塞堪輿。
七情隨物感，惟怒最難平。我若能忘物，如雷動太清。
我身何自有，毫髮自親來。身且非吾物，何論身外財。
好毀非佳士，毋輕聽彼言。如人名父母，急去不須聞。
物害須當去，無爲煦煦仁。可憐永某氏，愛鼠却傷人。
冬月不啟壁，深慮驚蟄蟲。物方全性命，如我愛吾宮。
捧檄爲親喜，拖紳豈我榮。若謀妻與子，寧不愧何平。
已復山上山，何當口中口。寫茲秋下心，寄我女邊帚。
求仁亦多途，取近惟一路。內恕以及人，知君用心處。
安宅曠弗居，浪自分彼己。儻由恕門歸，天下一人耳。
此道固非淺，聖門兩三人。佳名長在眼，無實勿爲賓。
一心貫羣倫，乃是吾祖事。耳孫不繩武，愧子兩大字。
視後而著鞭，書此以自儆。一言行終身，要處君已領。
房州亦是家，守歲落燈花。鄉信長憑雁，僧餐自施鴉。
一泓雖淺清，長時自甘冷。可憐病渴人，臨深垂短綆。
商山四老人，避世還出世。桃源獨終隠，坐看日月逝。
山中亦何有，煙雲扶層梯。疊石撫空罅，洞水涵清漪。
佛語心爲宗，無門爲法門。箇裏全身入，別是一乾坤。
法法不隠藏，今古露堂堂。更進這一步，明明爲舉揚。
聖因古蘭若，湖邊絕瀟灑。知他幾百年，已屬斯人也。
結夏又十日，箇事作麽生。無風荷葉動，決定有魚行。
日日是好日，時時是好時。只爲分明極，翻令所得遲。
此世不移動，彼世不改變。惟一堅密身，一切塵中現。
今朝十月一，開爐是此日。趙州賓主話，聖因爲拈出。
去去實不去，來來實不來。去來如夢幻，虛空絕點埃。
本無迷悟人，只要今日了。了了了了了，面南看北斗。
我有一轉語，歷劫常如此。迥絕無人處，聚頭相共舉。
滿眼覷不見，滿耳聽不聞。空劫已前事，分明舉似君。
十方諸國土，無剎不現身。舉頭天外看，誰是箇中人。
解語非干舌，能言不是聲。剎剎塵塵爾，何處著渾身。
此衆無枝葉，唯有諸貞實。我法妙難思，五千人退席。
一二三四五，五四三二一。無量妙義門，皆從此經出。
趙州無佛性，豐干太饒舌。南泉一枝草，雲門乾屎橛。
光陰何太疾，如白駒過隙。惟有衲僧家，日日是好日。
彌勒真彌勒，分身千百億。時時示時人，時人俱不識。
開池不待月，池成月自來。寒山逢拾得，拊掌笑咍咍。
薰風自南來，殿閣生微凉。要知端的意，拄杖爲敷揚。
萬里無寸草，衲僧何處討。蘸雪喫冬瓜，誰知滋味好。
礙處非牆壁，通處沒虛空。雙關俱透徹，別是一家風。
葛公住此山，此山湛如藍。只今何處去，猶自口喃喃。
一九與二九，相逢不出手。因甚不出手，免見揚家醜。
今朝四月一，結夏又在即。若是到家人，日日是好日。
以此爲津梁，赤體露堂堂。風光都買盡，當處是家鄉。
趙州喚作火，全身入荒草。我今不是渠，渠今正是我。
臘月火燒山，毫髮不相瞞。佛手遮不得，人心似等閑。
獨坐大雄峰，宗通說亦通。咄者老漆桶，不落有無中。
一棒一條痕，一摑一掌血。殺人能活人，不傳之妙訣。
曹源一滴水，散作人間瑞。茫茫宇宙中，幾箇知慚愧。
用處天然別，更不落思惟。山河并大地，全露法王機。
自從胡亂後，更不少鹽醤。開口便見膽，豈在語言上。
真佛屋裏坐，開口成話墮。幸自可憐生，教我說甚麽。
日裏看山好，好在什麽處。要見老雲門，不落第二句。
一字入公門，九牛拔不出。咄這野狐精，鼻孔都打失。
來說是非者，便是是非人。誠哉是言也，弄物不知名。
落日千山赤，平林一带青。翁方賣魚去，孤檝自橫汀。
落此鼪鼯野，宜從麋鹿群。何知交友內，而乃得夫君。
何氏之從學，源流遠有餘。窮經類元凱，能賦似相如。
楩柟霜雪餘，用之可以大。蓬蒿束縳之，世亦安取代。
楚國千年藪，岷山萬里江。胡爲入吟筆，政以落蓬窗。
游從二年中，離闊三百日。政自迹如疏，不妨心故密。
今日東陽郡，城南尺五天。胡爲五溪行，道里踰幾千。
重湖岳陽樓，五柳淵明里。定復有佳人，與之同徙倚。
生兒思稱家，人孰不欲可。門戶冷如冰，其尤莫如我。
曾聞一夕語，可勝十年書。同舟數月程，其得當何如。
明經取青紫，此諺亦已鄙。至哉師初錄，棄彼嘗在此。
頻登采芹亭，所樂非山水。君今去我東，愁絕重來倚。
聞君射策日，落筆字數千。行看玉堂試，闊步踵英躔。
君行過吾里，艤舟並南山。王郎兩徐子，非必素往還。
崎嶇千萬山，踏破青鞋底。何似引章泉，同耕老兄弟。
空濛天外林，璀璨岸頭石。何許放舟回，寂然方自得。
沙鷗故飛飛，湖雁更歷歷。顧我亦忘機，相看同一適。
畫師端爲誰，釣者亦安在。我不識若人，相望大千內。
曾恨固無遺，謝興亦不淺。人言介庵介，我謂遠齋遠。
遠近分濃淡，陰晴異蔽虧。不知山路險，却幸馬行遲。
近岫披晴霧，遥山縱雨雲。皚皚疑雪積，莽莽若江分。
嶺路縈紆合，泉流詰曲通。田毛無歲旱，山課與耕同。
芋畝疑如蜀，山田更似閩。祇看無廢地，寧復有閒民。
鉅竹差差合，青杉裊裊長。人多表池檻，此乃亙山岡。
悵彼荆榛合，欣公杖履開。倘非人隠異，何許笛飛來。
已載相如賦，還披杜老詩。團團自長葉，佳實欠纍纍。
蜀酒能袪慮，昌陽解引年。楚君爲楚節，湘客念湘船。
欲雨雨似止，爲霜霜不成。山雲解衣带，曉日掛銅鉦。
冷語可銷暑，昔人曾詠之。我來登雪觀，政值綠陰時。
公乎仁且智，意託山與水。唱道本龍門，遺塵仍栗里。
霧雨猶疑合，槎頭不可窺。凶年走牲酒，平旦但茅茨。
愛此滄浪水，臨流坐寫詩。賦詩元未就，藉水發幽姿。
昔去無此屋，今茲更添竹。吾輩固蕭閒，道人殊不俗。
相逢亡恙外，第一問書堂。爲說當年樹，如人出屋長。
春來多睡思，茗椀亦時須。不敢家園乞，芭蕉有剩無。
君爲鄉校長，我政旅人居。借屋元相近，相過莫放疎。
西湖萬頃荷，護以隄千丈。應詔待新辭，無爲戀盆盎。
鳥雀知既夕，相逢如擇棲。嗟余獨何者，失侶自東西。
如抑又成揚，既考亦或鼓。始信石能言，無疑鈴解語。
松竹青原剎，香燈七祖籤。窮通非所問，風雨暫成淹。
要作山中宿，悵無林下期。摩挱魯公字，咀嚼豫章詩。
風潮湧琉璃，露朵紛錦繡。景物故不貧，詩篇況能富。
名士每名泉，一瓢寧取賢。道行期及物，爲澗定爲川。
畦資搰搰功，爨藉丁丁力。但取茅蓋頭，不嗟家立壁。
一寸葆萌茁，琅玕千尺姿。園翁不知愛，採掘競刀錐。
掘我窗前筍，與君充煮煨。槎牙勿多棄，聊用敵崔嵬。
晉士祖虛無，寧殊卜筮書。公今編幾絕，加我問何如。
歲月不可玩，變遷何所無。青衫今白髮，泉谷乃官途。
我無巖壑姿，空有山林想。看君落筆時，形滯心已往。
平生苕霅舟，略計忘幾歷。詩裏不能收，付君醫畫癖。
作畫與作詩，妙處元同科。苟無自得處，當復奈渠何。
煩君索我詩，我詩老不支。因君爲作氣，竟亦不能奇。
竹不媿老可，人今無老坡。聊將一巵酒，相與酹蘋波。
兄昔守清江，弟亦官白下。檄書幾經過，鈴閤奉閒暇。
別來纔一書，似若向兄疎。逢人問江右，說兄不敢虛。
兄今得太末，去弟不數驛。弟官蠻夷中，何啻限南北。
回舟德清縣，期以一會面。去去不可留，歲盡多冰霰。
雪抵東野縣，晴值安豐車。坐定取談兄，示以咫尺書。
書中道何似，詩有林霏寄。怪其句律工，定自工夫至。
弟詩吳江楓，未秋先隕風。騷人或取咏，零落鷗鳥同。
兄詩楚山竹，歲晚色愈綠。譬彼朝陽桐，當令鳳棲宿。
辭少不盡意，辭多還盡紙。紙盡意無窮，相思似流水。
紅芳不可待，綠蔭忽已成。妾貌愧花好，郎姿如柳明。
擬憑魂夢尋，苦恨山川遠。山川遠不愁，風吹夢魂斷。
風前揮珠璫，吹落春江去。日夜只東流，何時復西泝。
粲粲初投米，飄飄旋落花。巷深迷吠犬，林合誤歸鴉。
對岸初封屋，臨流已蔽汀。長江停衮衮，去鳥失冥冥。
勿謂虛明質，能成積厭威。由輕終及重，至著本從微。
不假丹青手，居成水墨圖。莫嗟玄尚白，靡歎糞難污。
往記嚴陵岸，喬林掛亂絲。還思溧陽路，小艇觸輕澌。
背蔭常先積，當明竟早消。草衰猶秀色，柳悴亦長條。
朝從前山看，莫與後嶺對。曉霧或紛紛，晚烟增紫翠。
社公能作雨，社子復成晴。日薄風仍薄，花明柳亦明。
二月倏已盡，一春餘幾多。不知花過矣，誰問病如何。
春晚苦多風，花殘不見紅。問花寧自覺，愁殺白頭翁。
何處黄鸝語，玲瓏芳樹間。可憐求友意，飛去又飛還。
鑿開何自來，名得因形似。似欲使先生，因茲號居士。
雖爲林園居，不忘江湖趣。更著小舟橫，無驚野禽聚。
池草似爭長，木陰如合圍。不惟催我去，政欲餞春歸。
藻荇參遮面，菰蒲聳立隅。飛來雙野鴨，幾幅畫成圖。
斗坡能曲折，亂石故崢嶸。篁竹幾成蔽，幽蘭何處生。
菊落淵明手，愛人仍及烏。荷花定好友，周子亦陶徒。
籜脫始猶青，粉滋旋變紫。斬伐不須加，森然自堪倚。
北風故應陰，南風還當晴。占風更占雨，巢穴寄吾生。
日出復日入，寢飯但默默。堪哀籠中鳥，欲去飛不得。
覆之茅三重，樹以不加斲。野息若規模，規模如是作。
祇看金屋貯，便有長門棄。始盛終當衰，人情亦天意。
嘗評節物佳，無出九日上。豈獨爲黄花，端由有元亮。
杯珓吉難同，開船得轉風。無云仗神道，人厄匪天窮。
公爲浙東行，曾憩桐江碧。漢節世聞風，羊裘人盡識。
樂是烟波好，寧須竿綫勞。功高殊釣渭，意適似游濠。
已絕朱林渡，還瞻白塔擎。欲從微徑陟，復命小舟橫。
夢寐南山久，今朝始一來。主人雖不在，亦許步崔嵬。
雖云居異方，政自生同宇。不但擷園蔬，仍須催釀黍。
韓悲沮洳居，賈歎尋常瀆。何似老莊周，逍遥一篇足。
嘗哦坡老詩，未識柯山塢。想像亦好園，規摹自渠取。
溪已曲更曲，塢仍深更深。端居與奚自，出處各何心。
亭能招南山，徑亦栽黄菊。我乃願師陶，過公期託宿。
昔人評畫圖，咫尺論萬里。公家一拳石，意趣端如此。
驚蟄已數日，聞蛙初此時。能知喜風月，不必問官私。
楊垂空寄恨，草碧會添愁。祇有花無數，春風醉不休。
明月故在天，何自墮此水。倘匪騎鯨人，孰能相料理。
春花苦無陰，況與花俱秀。好在月明中，仰攀仍落嗅。
憶我山中竹，長身立崖谷。勢重且搶頭，誰歟摇蔌蔌。
憶我園中菜，栽遲科未敷。哀哉被摧壓，端亦似人癯。
憶我簷間梅，臘開餘未破。未破想深扃，已開應槁墮。
一雪頓能晴，江山萬里明。故勝茅屋底，空聽滴簷聲。
灰裏撥陰何，思君欲就哦。還憂好時節，來攪或遭呵。
野驛人稀到，空庭草自生。霜清殊未覺，雨細更含晴。
晚日東西路，秋風長短亭。悲歌渾欲絕，衰淚不勝零。
投鞍纔近午，置榻已成曛。豈乏道旁店，恐逢梁上君。
連根煮菜種，带葉𬋖生薪。瑣瑣無庸歎，區區媿此身。
捲捲從何起，多因爲晚風。飄飄久不下，還復反荒叢。
陰能間其疎，竹可扶其弱。點綴自天然，詎須金孔雀。
甘菊移時晚，少陵曾有詩。落英胡可待，已分阻長饑。
以我思君見，知君念我還。相逢勞苦外，逕問竹平安。
雨絲情脈脈，雨點淚浪浪。無處堪回首，如何不斷腸。
大雨若盆傾，小雨如絲亂。盆覆幾時收，絲長何日斷。
雲深不見山，雨密還遮樹。相見說相思，相思說何處。
小雨洗紅葉，青山舒白雲。秋風有奇處，我友得平分。
雨足新晴後，凉生靜夜時。支筇誰得見，惟有鷺鷗知。
人疲故思息，馬倦亦成噓。彼政嗟吾役，吾寧陋彼居。
石有千年蘚，崖懸百尺藤。祗疑雲尚合，忽見日初升。
山果秋皆實，山花晚更馨。鳥飛時暗落，風靜或微聽。
下壑疑無地，高崖恐接天。端殊益州馭，敢盡祖生鞭。
樹合猿啼遠，崖荒虎跡新。尋常慣居者，辛苦恐行人。
異俗吁成怕，吾身行若何。略人仍負擔，祭鬼更鳴鑼。
今日青春立，今年白髮多。酒杯欺我老，梅朵奈渠何。
日上照萬物，心明觀一身。爲光詎資火，在我不關人。
昔在龍門勝，祇今雲谷居。吾州端不遠，曷日從籃輿。
楓赤蘆花白，扁舟夜泊時。平生故人夢，細雨說相思。
食肉既無相，良工徒苦心。吁嗟君類我，何處覓知音。
穉梅非不佳，顔色終敷腴。惟此老不枯，故能清且臞。
凌霄何自名，緣木與俱生。底事因蓬附，故爲亦蔓榮。
既知梧留鳳，寧令鳳在笯。胡爲五色羽，散作一庭花。
殷勤語舟子，舉棹莫怱怱。恐怕鴛鴦伴，飛息不得同。
鴈鴈呼其羣，飲宿不相放。春至且北歸，秋來復南向。
溪頭柳依依，溪畔草離離。草木本何與，行人自愁思。
東南固多賢，莫與永嘉匹。王鄭已騎鯨，輩流公第一。
公乎不爲文，爲必行于代。誦習孰其人，兒童兼老輩。
昔人頌詩書，論世猶尚友。生幸同斯時，識面可獨不。
人言會合難，會合端有數。公不絕櫧洲，我政長沙住。
雲物瞻閩嶠，風聲望海濱。如何一年內，頓得見斯人。
賢愚之相懸，千萬或什百。所以天地間，寥寥苦難索。
山色仍前日，梅花又一年。休爲招屈些，好泛渡湘船。
少小耽文字，初非哲匠能。空令爲己學，老矣見何曾。
桂陽去衡陽，道里端能幾。倘許釣竿投，春風叩葭葦。
流傳昔多聞，邂逅今既見。顧我何足收，期公示深眷。
水汎將晴霧，山行欲雨雲。鷗翻隨渚見，雞近隔林聞。
十載溪山夢，一川桃李花。春深猶是客，幾日定還家。
社鼓村村急，春流岸岸高。雙分待魚鷺，紅認隔溪桃。
波靜童閑笛，舟橫翁賣魚。村村皆樂業，處處盡安居。
行役渠憐我，生涯我羨渠。太平今有象，隨寓即吾廬。
老屋愁風破，空林過雨乾。飄零黄葉滿，寂寞野香殘。
下田已鷗沒，上田更龜坼。欲知雨未已，看取雲潑墨。
田夫荷鍤去，乘水護田缺。田婦貰酒歸，相與慰勤力。
勤力漢疏傅，遺安龐德公。公家業異此，衰盛國應同。
竟日人行絕，惟聞鳥語多。忽逢樵婦斧，更聽牧兒歌。
平湖萬里寬，秋月一天白。隠隠岳陽樓，有人自橫笛。
叢叢水邊蘆，鴈鴈灘頭泊。我不解丹青，小詩亦可貌。
游子如蜂蝶，紛紛詎識春。先生靜中觀，物物寓吾仁。
面上清如水，牽絲作釣鈎。撥開鷹糞脚，打起有浮漚。
好漆清如鏡，懸絲似釣鈎。撼動虎斑色，打著有浮漚。
朝從日掛鉦，暮至月吐璧。坐得少文圖，不資康樂屐。
超絕柳州句，麤疎鄭谷詩。扁舟釣臺下，曾見雪初時。
貧賤可余置，死生無彼拋。遺書曾不博，斗粟與枝巢。
瓦礫何所知，說法猶咄咄。況此空洞中，孰能無啟發。
危岑百尺高，下有溪流深。高深日相激，合此無盡音。
人行冥昧中，遇坎輒自省。聞是微妙音，安得忘所警。
我有嗜睡癖，衾枕長與偕。晨昏要無失，曷日住君齋。
瀟湘艮玉質，淺黛拂修眉。倚竹無人問，碧雲添一涯。
誠能得初心，何必返初服。有以固中扃，不須防外逐。
所思終不見，渺渺政愁余。試向江頭釣，怕逢雙鯉魚。
烹魚得素書，欲讀字半漫。上如說相思，下如祝加餐。
宗伯舊爲丞，曲臺今作長。欽聞孔聖言，德理政刑上。
元豐陳汀州，見謂黄太史。年登境無蝗，政恐不相似。
鳴鼓人皆可，彈琴今復誰。儘賒王媼酒，休賦大蘇詩。
南山有佳人，迥立未可親。而況得道者，其間梅子真。
維衡屹南荒，作鎮自開闢。定王十里城，處處見山色。
蘿徑朝飛雨，莓苔染翠濃。登山雙屐健，自擬少年同。
中興日月明，王氣山河在。萬物飾昭回，稽首王言大。
蒼崖凌絳霄，橫席坐高迥。遥夜聞吹簫，山空月華冷。
你家醤一缸，內有毒蛇藏。若無老僧說，人口俱被傷。
來時無一物，去時無一物。若要我衣鉢，兩箇光卵核。
一箇病維摩，無風自起波。富嫌千口少，貧恨一身多。
九里松陰路，青泉映白沙。誰知三伏暑，小草有幽花。
外貌千層綠，中心一暈紅。封侯吾不願，頗羨木奴豐。
懷歸空有感，包貢則無因。跳入商山去，添予作五人。
奏邸成遺恨，滄浪足勝遊。一篇水月記，照徹五湖秋。
朝借仙巖遊，暮借仙巖宿。一洐流不窮，長年看不足。
明月出天山，月明秋水寒。觀心同水月，鑷白坐相看。
一師今何去，天目萬丈雲。著我粗袈裟，對住大茅君。
兩岸樹蒼蒼，孤舟湘水旁。猿聲啼不住，明月照篷窗。
似汝論三易，何人閲五車。白頭長作侶，黄石即爲家。
四天圍一地，濁少判清多。人氣翻相敵，無如俗物何。
賣食鮮雖少，開酤賤却醇。不知天地裏，何處享全珍。
桂林多洞府，疑是館群仙。四野皆平地，千峰直上天。
衆流江漸闊，百怪石如生。錯聽人聲閙，空岩答槳鳴。
明月無長好，晴空有晦時。君家那與我，頭白似新知。
山海吾鄉備，移供不厭餐。恰如行建劍，幽景享多般。
眼中皆道境，牆內是君家。樂處元無盡，吾生任有涯。
春谿漸生溜，演漾迴舟小。沙禽獨避人，飛去青林杪。
春巖瀑泉響，夜久山已寂。明月浄松林，千峯同一色。
芳荃奠蘭酌，共弔松林裏。溪口望山椒，但見浮雲起。
野色混晴嵐，蒼茫辨煙樹。行人下山道，猶向都門去。
寒川消積雪，凍浦漸通流。日暮人歸盡，沙禽上釣舟。
山色無還近，看山終日行。峯巒隨處改，行客不知名。
朱欄明綠水，古柳照斜陽。何處偏宜望，清漣對女郎。
鳴騶入遠樹，飛蓋渡長橋。水闊鷺雙起，波明魚自跳。
輕舟轉孤嶼，幽浦漾平波。回看望佳處，歸路逐魚歌。
行人夜已斷，明河南陌頭。雙璫不擬解，更欲要君留。
落日堤上行，獨歌携手曲。却憶携手人，處處春華綠。
朝看樓上雲，日幕城南雨。路遠香車遲，迢迢向何所。
連環結連带，贈君情不忘。暫別莫言易，一夕九回腸。
浮雲吐明月，流影玉階陰。千里雖共照，安知夜夜心。
朝聞驚禽去，日暮見禽歸。瑶琴坐不理，含情復爲誰。
雙鴛刺繡領，粲爛五文章。暫近已復遠，猶持歌扇障。
臨水復欹石，陶然同醉醒。山霞坐未斂，池月來亭亭。
洛城風日美，秋色滿蘅臯。誰同茂林下，掃葉酌松醪。
野水竹間清，秋山酒中綠。送子此酣歌，淮南應落木。
勸客芙蓉盃，欲搴芙蓉葉。垂楊礙行舟，演漾回輕楫。
山水日已佳，登臨同上下。衰蘭尚可採，欲贈離居者。
笳鼓下層臺，旌旗轉和嶼。橋響騖歸軒，溪明望行炬。
北臨白雲澗，南望清風閣。出樹見人行，隔溪聞魚躍。
斷虹跨曲岸，倒影涵清波。爲愛斜陽好，迴舟特特過。
冷雨漲焦陂，人去陂寂寞。惟有霜前花，鮮鮮對高閣。
誰道梅花早，殘年豈是春。何如艷風日，獨自占芳辰。
客路逢寒食，花山不見花。歸心隨北鴈，先向洛陽家。
野岸溪幾曲，松蹊穿翠陰。不知芳渚遠，但愛綠荷深。
荷深水風闊，雨過清香發。暮角起城頭，歸橈带明月。
萌牙資暖律，養育本仁心。顧彼蒼生意，安知帝力深。
陽進升君子，陰消退小人。聖君南面治，布政法新春。
氣候三陽始，勾萌萬物新。雷聲初發號，天下已知春。
御水冰銷綠，宮梅雪壓香。新年賀交泰，白日漸舒長。
藹藹珠簾日，溶溶碧瓦煙。漪漣采荇水，和暖浴蠶天。
太史頒時令，農家候土牛。青林自花發，黄屋爲民憂。
元會千官集，新春萬物同。測圭知日永，占歲嘉時豐。
天清槐露浥，歲熟麥風涼。五日標嘉節，行齡獻壽觴。
午位星杓正，人間令節同。四時和玉燭，萬物被薰風。
舜舞來遐俗，堯仁浹九區。五兵消以德，何用赤靈符。
畫扇催迎暑，靈符喜辟邪。風光麗宮禁，時節重仙家。
椒塗承茂渥，嬪壺範柔儀。更以親蠶繭，紉爲續命絲。
密葉花成子，新巢燕引雛。君心多感舊，誰獻辟兵符。
旭日映簾生，流暉槿艷明。紅顔易零落，何異此花榮。
梅黄初過雨，麥實已登秋。避暑多佳賞，皇歡奉豫遊。
鳴蜩驚早夏，鬭草及良辰。共薦菖華酒，君王壽萬春。
楚俗傳筒黍，江人喜競舡。深宮亦行樂，綵索續長年。
天容清永晝，風色秀含薰。五日逢佳節，千齡奉聖君。
綵索盤中結，楊梅糉裏紅。宮闈九重樂，風俗萬方同。
寶典標靈日，明離正午方。五行當火德，萬壽續天長。
繭館覆柔桑，新絲引更長。紉爲五色縷，續壽獻君王。
槐綠陰初合，榴繁豔欲然。翠筒傳角黍，嘉節慶年年。
香黍筒爲糉，靈苗艾作人。芳音邈已遠，節物自常新。
珠箔涼颸入，金壺晝刻長。鸞臺塵不動，銷盡故時香。
冰壺凝皓彩，水殿漾輕漣。繡繭誇新巧，縈絲喜續年。
黄金仙杏粉，赤玉海榴房。共鬭今朝勝，盈襜百草香。
溪邊野芙蓉，花水相媚好。半看池蓮盡，獨伴霜菊槁。
紅芳曉露濃，綠樹秋風冷。共喜巧回春，不妨閑弄影。
馬祖纔陞堂，雄峰便卷席。春風一陳來，滿地花狼藉。
百年宋玉石，三里莫愁鄉。地接荆門近，煙迷漢水長。
自君之出矣，心意遠相隨。拆破唐人絹，經經是雙絲。
自君之出矣，玉鑑生塵垢。蓮子種成荷，曷時可成藕。
自君之出矣，懶粧眉黛濃。愁心如屋漏，點點不移床。
中婦掃蠶蟻，挈籃桑樹間。小姑摘新茶，日斜下前山。
富女易生驕，貧女難保節。慇懃路上花，行人意先折。
湘江無潮水，日夜一向流。別心無彼此，兩處各悠悠。
小豎驅牛羊，日照山下道。山翁家業貧，青松不得老。
荻箔爭收繭，瓢輪鬭卷絲。未充身上著，先賣給朝饑。
堂前種黄葵，百結種葵畔。同地不同心，徒令永相見。
龔孔與麗華，迷昏竟宵晝。只知歡似前，豈知禍萌後。
三閣變瓦礫，歡樂一時休。草沒石井欄，草亦爲汝羞。
莫愁石城住，今來無莫愁。只重石城水，曾汎莫愁舟。
山水七百里，上有青楓林。啼猿不自愁，愁落行人心。
秋凈日暉暉，間行風滿衣。尋僧雖不遇，折得菊花歸。
不慕渭水濱，豈借嚴陵境。巨人留神跡，持竿釣月影。
旦暮潮流急，東西徑路斜。無從質疑字，共屬野王家。
蕭蕭蘭若地，知是府君居。祠事今誰奉，吾來一嘆吁。
地勝風雷吼，人疑湧海潮。將軍英爽在，何物敢興妖。
激浪聞澎湃，山神陰力多。風濤歸指顧，海若敢誰何。
浮鉢來滄海，幡然厭世塵。補陀崖畔月，長照定中身。
濆湧懸崖下，泠泠注不窮。將期挹甘冷，弱水漸難通。
已出天池外，狂瀾尚爾高。蠻商識吳路，歲入幾千艘。
瀰漫達迥野，潮汐往來頻。慣識松陵路，重來不問津。
浚極疑無底，丰棱定有因。沈沈中夜月，照影屬何人。
二陸爲童日，驅馳屢忘歸。至今桑柘響，禽鳥尚驚飛。
展武沈淪後，波澄一鑑明。桑田復更變，觸目總柴荆。
狼秦崇苛政，有女亦蒙冤。欲弔興亡事，神應恥重論。
洸蕩雲閒路，奫淪一水深。月光涵露重，遥聽九皋音。
玉殮知無有，香魂計已銷。頻來吟楚些，歲久若爲招。
治盛周康世，東游豈信然。城闉亦隳廢，門堞漫相傳。
廬落皆無有，依稀古堞存。登臨認遺跡，林莽暮煙昏。
歲久阡原變，平時草木深。英才沒黄壤，舊事不堪尋。
華亭今何在，千年謾有名。披榛問遺裔，寂寞一傷情。
短櫂經由處，風披藻荇香。中宵孤鶴唳，片月映滄浪。
歎昔秦皇帝，何年此逸遊。迢迢大堽路，千古爲嗟羞。
畸嶇尋古隧，衰草隠寒原。欲讀將軍事，豐碑祗半存。
覽德來何代，慵歸丹穴藏。甘心化爲石，萬歲瑞吾皇。
祕寶封堅石，山靈謹護藏。欲爲中帑助，時復露輝光。
人與室俱化，陰森松竹寒。時時見孤鶴，疑此守神丹。
冠蓋游從日，欣然萃一鄉。田原總如昨，誰復嗣餘芳。
呼吸湖中水，山椒寄此身。洞門風雨夜，電火逐霜鱗。
雙鯉何年刻，悠然鬐鬛全。登臨忽懷遠，尺素若爲傳。
辛勤成鴈塔，俄赴積薪焚。靜夜眈眈影，疑來護刻文。
路湧金沙地，高人此築庵。爲詢林下客，妙語與誰參。
林外三椽建，常思愒息時。莫教嫌迫窄，中有五須彌。
殿閣輝金碧，遐觀足畫圖。維舟一登覽，誤涉小方壺。
神居陰物護，臬閾捍洪波。莫慮蛟龍怒，年來畏叱訶。
記得荷香裏，蛾眉唱采蓮。千年龜欲總，不見葉田田。
壯士爲儒恥，捐軀志所甘。無名豫青史，幽憤亦何堪。
廟貌逾千祀，泥封古碣昏。傳云素王宅，真贋與誰論。
疆場功成後，歸來卜一邱。當時應種德，名字播千秋。
延袤三鄉外，東流與海通。河神屢加惠，帆借往來風。
索寞東郊遠，仙禽盡此藏。夢回明月夜，林杪響圓吭。
千里平沙地，聯通江海湄。謾傳因激浪，疑是蚌成基。
疏鑿人何在，流功幾世餘。農氓誦名氏，不數鄭公渠。
泛泛松江水，迢迢笠澤通。萬年知禹力，灌溉有餘功。
廳左清閒處，金猊罩寶香。令君今學道，來此吸朝陽。
伊昔絃歌治，能聲著海隅。升堂想遺迹，勵志欲齊驅。
簷角銜牆固，明疏護翠羅。公餘秉談麈，竟夕對金波。
輿梁斜倚處，簷影墜清流。往往抽簪者，常爲孺子羞。
刻鑿知何謂，彌年亦有神。宵行無足怪，一吼已驚人。
瓦木明丹堊，初期鎮此方。石梁今欲圮，尤益富蠻商。
妝點林泉趣，銷除市井心。平生跧伏計，到此意偏深。
陰功周邑境，南面固宜然。毋復論民事，神今憚改遷。
日日黄塵路，喧豗漲市聲。神靈自安此，不欲變名稱。
憶昨登臨日，卿雲正四翔。重來窮目力，天末起祥光。
矻立應千載，傳因海眼成。蓬萊水清淺，曾不見敧傾。
高門收畫戟，即此建精藍。施予恩雖在，緇流絕不談。
拄策徐徐上，回環佛頂游。九山俱在望，目斷暮煙浮。
邃宇中何有，臺山五百尊。云何困人力，金像總塵昏。
令威仙去後，遺迹歎成非。華表成烏有，何年見鶴歸。
郵亭臨爽塏，杗廇架修虹。我亦輪蹄客，心期訪士龍。
門垣雖蠹壞，古屋尚深沈。鳥雀猶知避，斯民盍致欽。
明主東封後，龜蒙望益尊。巍然此行宇，時許薦蘋蘩。
蚤爲儒冠誤，齊心學竺乾。而今林下塔，夜夜戒光圓。
神物幽潛地，滄滄水接空。不緣嘗應禱，誰識有殊功。
捫蘿通一徑，修竹蔽中籬。只有奎章在，龍神暗護持。
林外初晴後，斜陽滿芰荷。頻來指靈鷲，此去路無多。
誰得陶朱術，修池一水寬。皇恩浹魚鼈，不復敢垂竿。
獵獵風蒲外，淵淵明月秋。詩翁浮短艇，弭棹看浮鯈。
瀲灩湖光好，荷風六月涼。倚欄吟不倦，魚鳥亦相忘。
養鶴人何在，湖邊水尚清。喚回中夜夢，灘上戛然聲。
呂梁觀已遠，沂水浴應難。却倚亭前柳，時時照影寒。
夜靜蒲萄皺，雲舒玉鑑涼。築堂人不見，樽酒暗相望。
日暮蝦鬚卷，亭中雅燕開。微風起蘋末，波影動樽罍。
浄觀今何在，唯餘柏色新。棲棲抱甕者，不是鍊丹人。
蟠根知永遠，曲幹聳蛟虬。閩賈蒙私庇，年年此薦羞。
俯拜祠堂下，遥思弼漢功。吁嗟孝宣帝，忘德太匆匆。
愛此楞伽士，勤修戒行成。文龜亦知善，來聽講經聲。
有人明七浄，蠠沒締良因。歎惜流風替，誰爲無垢人。
仙路多官府，真人未上升。松窗霜月白，相對誦黄庭。
芳草池塘暖，東風桃杏繁。春歸人亦散，寂寞鎖園門。
晉傑云亡久，嘉名未遽湮。嚴祠坐遺像，猶解福吳民。
施水功成後，眈眈梵宇深。升堂瞻貌象，默會祖師心。
陰曀楸梧裏，鳥鳴落日中。九原人不作，明贊亦何功。
鶴駕乘風去，千年竟不歸。石梁憑望處，空復白雲飛。
勾曲山頭客，遨遊到市塵。星冠頂霜月，夜半正朝真。
明眼知何在，山門久寂然。宗風未淪替，還喜一鐙傳。
鳬舄栖遲地，池流一徑斜。先生久清苦，不肯競紛華。
定回人寂靜，繞鼻碧蓮香。却認循簷月，摩尼發夜光。
古寺殘僧少，孤村碧樹圍。明朝山下路，愁絕望烟歸。
生平因寡合，歲晚交更少。非干世俗薄，自是志量小。
春風滿庭除，琴瑟亦靜好。甕中有歡伯，相祝以偕老。
屏山重回首，日暮起長思。鴻鴈來翩翩，共賦棠棣詩。
君家兩寧馨，翠竹棲鸞鳳。筦簟燕新居，孔釋復抱送。
山以靜故高，水以靜故深。福祿豈外求，萬感皆人心。
平生事幽貞，足跡不出門。歲晚迫饑寒，暫得媒妁言。
剪紙鋪平江，雁飛翬字雙。秋山青隔岸，誰啟讀書窗。
未說花開好，團看葉自奇。明朝非願避，愛樹恐相離。
數舉營巢債，纔成作佛廬。隨堂展單鉢，均是道人居。
地勢本居中，因湖別南北。三十六計中，吾今計爲得。
誰無數椽屋，蓋成多是俗。如此亂山中，非關松石竹。
下瞰東鄰寺，鐘聲殷兩山。貪吟嘗忍冷，薄夜不知還。
不作風波民，已鑄赫胥印。同好豈無人，望崖行少進。
寶畫光騰處，喬林更碧巒。權衡主人福，壓盡世間官。
夜月三杯色，晴荷十畝香。若教興世念，不甚覺風凉。
相別音書斷，相逢語話稀。平生膠漆處，正要世情疑。
煖坐無寒涕，窗油雪讓明。地爐糠火熟，飽聽亂松聲。
杜老詩中佛，能言竹有香。欲知殊勝處，說著早清凉。
香炷對清晨，微言得問津。所師非傳癖，手澤仰如新。
大易緣何有，難逃此問中。不從橫畫會，爻象總能通。
因看上下經，便無煩惱事。慈儉不爲先，躬行五箇字。
翠竹是真如，目前須薦取。恁麽做禪和，被人鞔似鼓。
世界無非我，心懷即是天。玉堂并草舍，何地不安然。
觸處天光發，何嘗離定中。問云誰散亂，又道主人公。
陰洞親尋遍，燈驚蝙蝠飛。堅明敲紫玉，一似采時肥。
濯濯何年有，先公手種成。至今揩痒虎，來認讀書聲。
化國舒長日，林隈分外知。年年庭蔭匝，數遍鵲尋兒。
拋絮輕於柳，棲禽不待凰。題詩非勝紙，留詠托枝凉。
皂隷百輕肥，金朱彈丸篋。君方踞胡床，風掀緗冊葉。
揜抱復回環，亭居紫翠間。思量天下物，誰更好如山。
立縞芳桂陰，置汝固已當。他年莫姓丁，止厠子姪行。
喚作大圓鏡，波文從此生。何妨雲影雜，榜樣自天成。
月出煙暝時，水調誰家唱。短櫂欲相尋，先經此亭上。
芒屨方疑濕，天晴逕又乾。由來雲在下，木杪是欄干。
小檝輕撶去，無人伴此翁。午煙青一點，魚虎出深叢。
溪叟挈笭箵，曾來候此亭。未知余不殺，剛要著魚經。
一片吹來錦，人言是杏花。倚欄堪把玩，勝似日邊霞。
莫羨海棠色，聽言著子時。驪珠千萬顆，撒向嫩桑枝。
柘彈黄金子，誰將滿樹裝。珍禽來往慣，風落不驚忙。
疑駕洞庭帆，纍纍看繞山。花時芳氣潔，伯仲素馨間。
不向他園去，能來共竹林。故鄉知我念，特地奏秦音。
欲向松間去，梅西竹塢穿。莫言吟興在，風雪灞橋邊。
新篁故蒙叢，惡草剛薈翳。刪薙似少恩，成渠玉無際。
初因橋種柳，却用柳名橋。桂隠從茲入，春風莫浪招。
橋向平邊度，風從闊處來。泠然旬五日，無去亦無回。
窈窕或崎嶇，不是邯鄲步。因來此凭欄，又送孤鴻去。
半歲吏塵役，天書教放歸。思量難報稱，安穩飯和衣。
城市非無地，如何此結廬。一家耽靜樂，兩個水邊居。
聞道華胥國，依稀似醉鄉。近來參得透，睡穩不因床。
風日清美時，月露澄爽際。能來此徜徉，掃除聞見翳。
潛通大壑水，一杯千慮散。只因都放下，如熟病得汗。
鵲飲樹底泉，人立石邊路。相親不相疑，所性平等故。
路入前山處，蒼苔裹石稜。不逢負薪叟，時見隔林僧。
方舟卧看化，丹霞二三里。窮眼謝玄暉，休言餘散綺。
玉立蜻蜓小，香欺漫港秋。百年清絕意，孤棹抵封侯。
桂隠芙蓉盛，柴門日日開。若無詩與酒，不請看花來。
不見蟄根時，唯喜蒼陰覆。借汝葉間聲，當我風信句。
盛世適親逢，樓臺得地雄。無形兼有象，俱在太和中。
花柳燄通津，幽居日日春。門前往來者，同是華封人。
髣髴是荼䕷，金沙著白衣。香於佛見笑，大似野薔薇。
翠袖擎金盞，香風動寶車。几間莫輕覷，故故薄雲遮。
昔年風露鄉，裙破鬰金黄。別來參祖意，壞色染衣裳。
夢裏誰曾見，香篝紫繡蒙。枝間兩飛蝶，我共漆園翁。
鼻祖尋河源，織女喜停機。我不願上天，湖中亦忘歸。
兩字雖差遠，花繁好作名。假饒千萬偈，難狀爾多情。
自携折脚鐺，煮芽仍带葉。客至請渠嘗，俗塵消曠劫。
曲曲通航小，蘭橈手自移。映叢憐白鷺，特地過灣遲。
何處起香雲，清談我與君。雨來臨水坐，魚躍隔窗聞。
江漢舊名侯，飄蕭髮未秋。時榮那似此，天地入詩遊。
蘆深可藏人，下有扁舟泊。正似洞庭風，日暮孤帆落。
怕見人言老，梳頭夜二更。誰知燈燭夜，漏逗愈分明。
朝朝摘白髮，新生亦非黑。縱使白不生，禿翁還諱得。
人間睡正濃，月到修髯底。三伏凜如秋，蒙頭思衲被。
博學非能事，詳言道轉乖。只因省氣力，處處是吾齋。
虎向深淵繞，龍歸猛火蟠。崑崙飛日月，奚但鼎中安。
曉霧濛鴻合，山藏岸絕痕。浩波吞日去，金晃玉乾坤。
李棗栗銀杏，橙梨柿木瓜。楊梅與金橘，不讓滿園花。
稍叢暮氣升，還爲露珠滴。暗響出林隈，鏘鏘小金石。
野藥隨宜種，芎苗嚼最香。屐痕休厭數，榿樹逐溪長。
胸中詩本慳，天教專一壑。萬景休坌來，老夫重然諾。
萬事醉如泥，昔賢有名言。閉門五十載，真須石爲罇。
鸞鶴紛來下，天風駕月明。語言難道斷，不墮世間聲。
飆御繽來下，儲休答意虔。雖無名宦達，林墅保長年。
琪樹已無塵，山幽地更靈。羽流來往熟，仙飯設青精。
蹋斷千差路，潑天門戶開。擡頭空蕩蕩，脚下起風雷。
饑時定聞饑，飽時定聞飽。婆子在臺山，趙州勘破了。
一色通身白，天然絕點塵。吒沙當古路，不吼也驚人。
大海波濤湧，道人願力堅。當頭一截斷，萬頃看平田。
光境俱亡了，寒潭徹底清。泝流翻巨浪，五十四州驚。
移家楊柳灣，小築田家塢。一宵春雨晴，滿地菜花吐。
風日都門外，樓臺十萬家。西湖春事足，不話洛陽花。
舴艋填芳渚，鞦韆閙粉牆。人爭桃李節，吾憶藕花涼。
匆匆清明了，能餘幾許春。花開更風雨，腸斷惜春人。
折竹聲相聞，想見雪深尺。愁殺小臣心，橋山葬明日。
鐵笛空山巔，悲裂蒼崖破。驚起山中人，指點飛僊過。
石竈滄潭上，烹茶定幾迴。舟人因記得，俗客未經來。
紅裙族雕筵，一醉當鯨吸。使君若問余，爲道貧徹骨。
筍輿咿啞來，路轉此歇脚。長內挾秋下，深意滿萬壑。
蒼髯萬松宮，窈窕一徑開。請回俗士駕，切莫呵殿來。
力學如力耕，勤惰爾自知。便使書種多，會有歲稔時。
水流自何許，遠欲窮其源。石梯苔蘚層，微有屐齒痕。
兩崖限東西，裏有一带天。老蟾更多事，駕月下潺湲。
叢叢萬橫枝，羅生雜松篁。不以巖穴幽，歲晚政自香。
遊戲一彈棋，歲月駒隙過。不如兩忘機，石上跏趺坐。
去去山轉深，樹下益凄冷。時有月烏飛，間碎梧桐影。
仙宮已降敕，雅有新遷除。乞爲此閣使，雲物屢卷舒。
小山碧巉巖，直上與天齊。詩成欲磨崖，藤羅費攀躋。
銀床遶周遭，一規寒浸水。試敲拄杖看，恐觸蛟龍起。
逆溪隨水行，更上紫翠峰。朱欄忽飛閣，映带烟霞重。
借榻卧雲屋，欹枕仔細聽。誤疑鳴珂聲，不知水泠泠。
山前大飛雪，路有何處入。蒙茸亦花飛，冷濺征衣濕。
木末俯清軒，獨立久延佇。何人騎鶴來，髣髴吹笙侶。
至寶不自獻，韜藏亦英華。餘香被草木，秀擢幽岩花。
石壁自磨礲，三嘆用不久。如去到人間，爲儂洗塵垢。
古文不可賣，未覺賣藥非。侵晨荷鋤往，暮得芝朮歸。
石礫沙沃盡，悠悠潭影斜。塵襟不忍濯，爲惜無玷瑕。
隔山聞禽聲，欲往道路隔。顧瞻此橋上，白雲出迎客。
霜風欺斷柳，星月愛平蕪。船暖知村近，鐘寒想寺孤。
山水可吾情，對酒不必醉。及其不以酒，何由得翁意。
一息萬里馳，白日天無光。歸來固吾圉，宇泰生吉祥。
夜半一陽動，萬木總皆春。當觀向榮意，從此識吾仁。
中獨抱孤清，外示聊以朴。不結桃李交，風味良不惡。
築室在澗阿，種木清成陰。中有聖人書，可以樂吾心。
無才濟蒼生，竹林遠棲遁。中有聖人書，飯蔬自無悶。
築堤環碧沼，種花仍滿堤。幽人日往來，非關桃李蹊。
池東如月弦，池西如月弓。池北千丈屏，倒影碧波中。
清溝知幾曲，花落流紅錦。何須浮羽觴，自可供杯飲。
燕坐焚清香，日永裊烟篆。妙處良獨知，功收物欲戰。
綠陰初散地，今有入簷枝。開窗對瀟灑，歲寒惟獨知。
毋爲陵學山，當爲川學海。尹重貴自任，顔樂誓不改。
巖築無外求，莘耕有餘樂。既爲堯舜民，自抱羲農朴。
器重或可勝，道遠疇能至。勉效既竭回，羞稱願息賜。
漢人一經訓，籯金云不如。君家遺經意，不與漢人俱。
有人抱幽真，偏適林野趣。要之等喧寂，乃是安心處。
飽食無餘事，逍遥散步行。清暉人不見，鷗鷺自相迎。
深巷寂無人，鳥聲花塢春。蓽門長日掩，天地一閑身。
三山高峭拔，鼎峙各爭雄。秀氣鍾英物，衣冠盛蜀中。
今古憑詩了，乾坤頼酒澆。忙猶輸使硯，懶尚事持茶。
我試問陽和，洞間誰是主。盡日立東風，百花無一語。
風韵傳天竺，隨經入漢京。香飄山麝馥，露染雪衣輕。
明妃未嫁時，滿宮妬蛾眉。一朝辭玉陛，人人淚雙垂。
年年心隨雁，日日穹廬中。遥見沙上月，忽憶建章宮。
身同漢使來，不同漢使歸。雖爲胡中婦，只著漢家衣。
裁衣贈所歡，曲領再三安。歡出無人試，閨中自著看。
甚欲逐郎行，畏人笑無媒。日日東風起，西家桃李開。
令我歌一曲，曲終郎見留。萬一不當意，翻作平生羞。
枯槎啅乾鵲，交臂失夫君。柰此一尊酒，憑高空水雲。
金風凉夜深，吹我蕭蕭髮。起折丹桂枝，驚落花上月。
深衣跨羸驂，杳杳春山路。入寺君未知，閒看移桂樹。
沈碑含秀潤，隆畫出神奇。道人那得此，老子乃躭之。
向晚一鳩鳴，道人春睡足。無處寫幽懷，巡簷數脩竹。
睡少秋難曉，吟多食愈貧。南柯無近闕，差盡夢中人。
光映粧樓月，花承歌扇風。欲妬梅將柳，故落早春中。
山碧花尤好，徑長人自閒。錦圍春照耀，紅雨暮闌斑。
挺挺霜中節，沉沉日下陰。試裁蒼玉管，吹作紫鸞音。
風靜潮痕減，江空夕照多。星星波上艇，隠隠岸邊莎。
風光連北闕，景物傍西湖。禁籞濤江上，茲樓天下無。
虛齋留御榻，小徑近層崖。再拜觀奎畫，渾疑侍玉階。
參天宮柏翠，布地禁花紅。臺沼如文囿，規摹有汴風。
浙江天闕下，波惡祖龍知。在漢如西渭，於周比右伊。
翼翼瞻齋殿，深嚴步苑廊。三人俱漢傑，一老玷周行。
柳花馳道雪，櫻子上林紅。留得青春住，從教白髮翁。
入院數日來，人事閙鬨鬨。兩脚走如烟，眼不見鼻孔。
河橋數株柳，偏受東風多。柔條慎勿折，生意全天和。
潮漲復潮退，盈縮痕常存。渡口孤舟橫，濟川應有人。
春雨鳴布穀，土膏三月足。舉趾事深耕，竟畝水雲綠。
先將補衮線，綰作釣鼇絲。投向蒼江月，經綸小試之。
夜深展書讀，伊吾聲比屋。掩映杖頭光，穿破西園竹。
春秋思報本，忠孝原有祠。儀物修孔時，擊鼓吹豳詩。
秋山草木落，樵夫日相尋。幽歌出空谷，金石有餘音。
晨昏禮法供，擊鼓齊七衆。堪笑木蘭僧，飯了空聲送。
蕭蕭風雨聲，一夜入修竹。中有遺世人，歸雲掩茅屋。
飛來何處峰，木杪夜千尺。愁猿喚不譍，月色同一白。
水石一欄干，僧歸四山靜。携琴譜澗泉，月浸夜深冷。
一雨日夜零，階前草更青。西風忽蕭颯，殘月照空庭。
鐘鼎山林事，都盧一夢中。觀音門裏去，葉葉響悲風。
清風怒折腰，斷送斜川歸。吾今已歸了，無用頻吹衣。
尋壑初不憚，經丘亦忘疲。人見崎嶇處，不知心坦夷。
風清宴瑶池，正擁萬姬醉。忽有青衫人，穿仗獻封事。
蒼蒼巖上樹，夜氣積而然。念彼人之學，盈科爲有源。
莠除苗自長，醅化醴方醇。學至盎然後，眼前皆是春。
正心謹獨時，篤實惟精一。克念寸不欺，充然四端立。
明誠道不離，知格無邪僞。中正著吾心，毋爲私欲蔽。
揠苗昧所養，乞祭驕其妻。詭遇得禽者，寧無慙嬖奚。
讀書本衛道，何以道欺人。古害稱楊墨，而今害益深。
斗室安居廣，爐香樂性閑。不欺幽獨境，無愧兩儀間。
芸禾雨苦連，草穢何能蠲。借問司農者，俱云不得天。
克己工夫熟，磋磨日日新。形端儀表正，湯聖自盤銘。
齊家先正己，標準自吾身。動息從心裏，規模衛武箴。
修己師曾子，爲人謀必忠。信誠交以道，傳習熟加工。
時當夏日臨，酷暑避無地。唯對碧巖山，清凉又安逸。
南畝種豆苗，苗稀草猶勝。農人費鋤耘，凶穢何不凈。
種柳護吾廬，無妨隠者居。綠酬一樽酒，青映五車書。
松菊存陶徑，弦歌絕武城。江東新發櫂，僮僕笑相迎。
彤雲垂四野，六出舞漫天。却笑廣文鄭，嚴寒無坐氈。
分種玄都觀，移根出武陵。河陽花滿縣，曾歷避狂秦。
栽梅沿屋角，幽趣少人知。雪後月明夜，孤芳吐幾枝。
人皆愛桃李，我愛種青松。桃李易凋謝，青松却耐寒。
種竹清無俗，虛心耐歲寒。凭窗風日爽，詩酒可盤桓。
衆卉競春妍，芬芳無彼此。霜寒摇落時，獨秀何如爾。
司晨兼五德，曾伴宋宗窗。日攘能防慎，終當免鑊湯。
恭己時存養，敬以充四端。唯狂能克念，作聖抑何難。
知止於至善，修身止用誠。五倫止此定，明德日新民。
重色躭沉湎，娛音樂侈華。禽荒迷不返，未有不亡家。
幾日山不到，到山心自清。稜稜有方石，拾得通仙靈。
出入黄牛峽，江聲晝夜騰。猿啼愁不住，何日下彝陵。
鳳鳥久不至，哲人歎已矣。空留千載名，寂寞殘陽裏。
日上鐘未鳴，老僧睡猶熟。誰是山中人，長享清明福。
風塵滿天下，此地獨清明。神州何處是，有淚落新亭。
明月照齊州，玉龍棲欲起。壯士腸夜回，寒衾潑秋水。
路寢朝元早，條風應律初。八荒躋壽域，一札下寬書。
玉燭天時正，金穰歲兆豐。華封遥上祝，聖德與天通。
禁籞希臨幸，宵衣戒未明。餘閒寓弧矢，勸講只儒生。
遲日回蒼陸，祥霏下慶霄。靈椿儲壽嘏，寶冊迨瓊瑶。
官梅猶注萼，御柳漸垂絲。太母如任姒，深居寶儉慈。
內殿家人禮，猩袍奉玉巵。椒盤勤盥饋，百世有孫支。
野鷄塵掠起，大舶勢方張。客子雙篙弱，回風得岸當。
箜篌君鄉來，分明記江樹。想君詩成時，夢作白鷗去。
平生交游間，吾幘蓋屢岸。區區稻粱謀，君亦逐鴻鴈。
風簷手君詩，心迹已清絕。何當更長吟，坐對澄江雪。
扁舟兩漁翁，清唱發日暮。安得如鴟夷，相與五湖去。
平生不量力，妄意希前脩。懵懵雖無見，拳拳未敢休。
狂瀾湧如此，砥柱其誰爲。天意必有在，吾身姑自持。
考亭無恙時，從游孰非賢。歲寒萬木彫，松柏始傑然。
聖賢去我遠，何者名事業。吾欲到彼岸，須君借舟楫。
過從資直諒，夫豈勢利交。謂朋黨者誰，仁人姑聽教。
人生天地間，離別安能無。莫作兒女態，相期烈丈夫。
君姿正而剛，名節非所欠。臨歧贈一言，惟有學不厭。
俗塵易污人，胸次須自潔。君看四明老，冰壺浸秋月。
石梁渡山澗，上有秦人居。歲寒不種桃，汲泉灌佳蔬。
深院鎖蛾眉，黄花一兩枝。晚來天氣好，渾似早春時。
溪作玉膏色，洞如天琢成。倩誰呼白鹿，將我上瑶京。
一物具一理，皆有極則處。索焉而不精，於德何所據。
人情樂安肆，晝夜物欲嬰。惟敬以直之，山立而川行。
居人晏猶眠，行子夕未宿。此心從何生，却道力不足。
筆法推黄子，鍾王共一機。試摹三大字，歸榜舊巖扉。
堂中鶴髮老，臞臞未能寬。泮渙而爾游，於汝其獨安。
負米慙子路，殺雞愧茅容。汗顔戴履間，子職何以供。
富貴以榮親，有命不可必。道義以榮親，古人所無斁。
茫茫八極內，何莫非斯人。苟非富道義，何異彼黔民。
人稟五行秀，卓然與物異。由其達大經，秉彝不容己。
人爲天地心，體焉天地同。病於有我私，不能相流通。
二程十四五，即爲聖人徒。汝年已蹉跎，得無驚覺乎。
昔者抗厥志，欲效顔子復。今胡事悠悠，反作曹食粟。
古人用功處，步步最縝密。胡爾大闊疏，踐履無其實。
細味古人書，惕焉重深慚。循首以至足，百無一二三。
器局事宏大，心期勿卑汙。俗士不必效，汝爲君子儒。
百樂不足玩，萬好俱無益。休休事追逐，蕩志而害德。
輔仁貴有益，謹毋友善柔。良心放則死，胡爲樂佚遊。
克己貴乎嚴，存心大而正。改過勿憚吝，任道尤須勁。
知以達其行，行以精其知。二者互相發，不容偏廢之。
詩蔽思無邪，禮主毋不敬。二言書諸紳，時時與涵泳。
大學示絜矩，中庸發尚絅。昔人深工處，願言日三省。
周翁圖太極，張子銘訂頑。吾門禮義宗，毋離几席間。
言人必志聖，論學必志道。有如講爲邦，規模必王佐。
志一氣以動，氣一志以隨。持養使清明，和平毋暴之。
血氣有盛衰，理義無損益。理義要常勝，毋爲血氣役。
始學何所主，以心爲嚴師。動作必內懼，隠微毋自欺。
心藏隠奧中，乘間亦易動。須於動之微，堅持勿使縱。
人心甚可畏，動熾如奔霆。雖以刀鋸降，不能爲之寧。
居獨念無僻，境動情不肆。聖人然後能，學者須敬忌。
聖人於燕居，德容申天如。學者之自持，其可惰慢與。
吉士無妄語，德人不苟笑。容貌端以莊，話言謹而要。
勿謂善戲謔，於我固何尤。要知外不嚴，中爲之所流。
開卷必起敬，肅容正冠襟。如侍聖賢側，親承謦欬音。
事事物物間，私皆在所滌。一裘憾雖微，子路必勇克。
質暴難入德，心粗寧配義。君看簞瓢人，磨礲極醇粹。
氣稟微有偏，積習日蕃衍。矯厲工弗深，其末必猶反。
今日一念差，不即伐以柯。明日又重生，習熟將如何。
顔子不貳境，如判桐葉然。一絕不復續，何嘗有遺根。
成湯之盤銘，新焉旦復旦。未聞作聖功，毫釐有間斷。
仁人之安宅，在心本全德。要常處於中，不可違終食。
義人之正路，中實存羞惡。要常由而行，不可離跬步。
禮者人之門，節文自中根。所主一以敬，出入無不存。
智者人之燭，於我非外鑠。清明本在躬，無容自昏濁。
孝以事其親，斯須不離身。始終惟愛敬，二者在書紳。
悌以事其兄，溫恭盡乃情。出門惟敬長，內外一於誠。
忠以盡諸己，其中不容僞。一毫苟自欺，在我先有愧。
信以實諸言，於外無妄宣。要須循爾物，何可背其然。
父子本天性，人倫此其大。一言在有親，不可薄厥愛。
君臣本大分，天尊而地卑。一言在有義，不可以爲利。
夫婦亦大端，乾男而坤女。一言在有別，不可欲敗度。
兄長而弟幼，天屬之羽翼。一言在有序，不可事私閲。
朋友同門志，所以輔吾仁。一言在有信，不可私狎親。
耳所以司聽，聽正乃爲聰。匪彝謹勿聞，聞之則爲聾。
目所以司視，視正乃爲明。非禮謹勿睹，睹之則爲盲。
口所以司言，所言必正說。非法謹勿道，道之爲噬噎。
手所以司執，所執必正事。回德謹勿持，持必爲痿痺。
足所以司履，所履必正道。邪徑謹勿由，由之爲躃跛。
心爲形之君，所主一身政。持養常清明，百體皆順令。
泛觀事物間，是理真卓卓。無一非吾事，要在博所學。
物理本不齊，雜然各異分。參伍寧無疑，要在審所問。
論學取諸友，舉隅發之師。欲自得其傳，要在謹厥思。
利與善之間，微似未易斷。欲無毫釐差，要在明厥辨。
學問思辨者，於中瑩且精。欲實據而有，要在篤於行。
師者人之範，辨惑正吾疑。苟不就有道，倀倀其何之。
友者人之輔，以善相切磨。不取直諒聞，其如損德何。
善者性所有，不可無諸躬。每見必勇遷，吾德乃可崇。
過者動之差，毋容實諸己。才覺必速改，乃不爲吾累。
禮以維其心，在心無不敬。非此勿言動，非此勿視聽。
義以維其心，在心常有制。惟爲理所宜，不徇情所利。
廉以維其心，在心常有辨。一介不妄取，真如視土糞。
恥以維其心，在心每知愧。不善臨吾前，真如負芒刺。
孔子生東魯，斯文實在茲。六經垂訓法，萬世共宗師。
洙泗三千衆，何人得正傳。省身有曾子，克己獨顔淵。
賢哉顔氏子，陋巷獨幽居。簞食與瓢飲，蕭然樂有餘。
敬謹曾參氏，臨深履薄如。平生傳聖訓，要具孝經書。
人子勤於孝，無時志不存。夜來安寢息，早起問寒暄。
奉水微微洒，恭提帚與箕。室堂須淨掃，几案亦輕麾。
應對須恭謹，言言罔不祗。父呼唯無諾，長問遜爲辭。
進退須恭敬，時時勿敢輕。先生趨拱立，長者後徐行。
韓信造浮橋，李廣入布袋。一箭透雙關，乾坤無罣碍。
春雨洗春雪，雪消湖上山。雨晴相對看，突兀髑髏寒。
深山岩崖問，石頭大小答。崖崩石迸裂，虛空閙聒聒。
霜風號肅殺，霜葉墮蕭颾。唯有玲瓏岩，崔嵬望轉高。
打破黑漆桶，十方空索索。不受靈山記，安居大圓覺。
西湖湖裏水，南山山上雲。天台拄杖子，相見笑忻忻。
平地起骨堆，虛空剜窟籠。驀透兩重關，拈却黑漆桶。
妙音觀世音，具足神通力。十方諸國土，無剎不現身。
張來張打油，李來李打油。通身骨轆轉，打得最風流。
不勞澄九鼎，流動百花新。木雞前樹報，月磨蘿鏡輪。
到純無學處，語路若何生。意氣天然別，神筆畫不成。
引鏡吾雖瘠，韓休諫疏多。君心在天下，歡樂竟如何。
甲馬幽州路，英雄不自量。凱歌迎勞處，方識小秦王。
擁昭初輔政，漢室大將軍。符璽郎能爾，丹青見不羣。
本謂溫猶好，而能北伐功。自從捫蝨後，絕意過江東。
檻外當熊立，人情見亦驚。翩翩後宮女，馮媛獨馳聲。
剪髮能留寵，君王不自持。當年無入奏，寧到馬嵬時。
霏霏南山來，此意足怡悅。昏旦氣候間，櫺疎互明滅。
鄉廬暗邊塵，時移而事變。結屋漫逍遥，可想不可見。
趙記發舊觀，俞孫新作堂。是豈無他人，親戚意差長。
坡翁一轉語，不但爲竹設。俗子塵污人，夏簟落蒼雪。
道人白鶴庵，絕頂似仙家。尋幽得臺城，杳杳入青霞。
木老地平靜，直北萬家城。小立興懷處，憑高眼更明。
此臺已蕪沒，禪月彼一時。得句僧窗下，空留洗墨池。
裂石作翠竹，秋風生晚凉。政須人嘯詠，應記我行藏。
文清來此地，留下橫碧軒。寂寂今無主，空山起夕煙。
柯葉貫四時，不爲寒暑變。理事俱到處，因之亦可見。
善繼人之志，肯堂思其艱。此意自無盡，風月敬亭山。
小醉清暉閣，橫江更一杯。遠山寒日晚，詩老忽然來。
築亭以樗名，平生無宦情。寥寥千載人，感慨聞風聲。
靜深堂奧間，真如公所庵。誰謂平生心，可以禪境參。
拍手兒童笑，山公倒接䍦。舉鞭無限意，今古少人知。
游目貝葉書，究竟華嚴境。當年寓名心，觀者要深省。
天寒山氣黄，日暮竹色碧。住庵人勿驚，此景有此客。
流傳葛仙翁，此溪嘗化龍。抱朴今何在，閒來問古蹤。
空青老仙伯，有子愛溪山。誰信南坡路，依依泉石間。
一泓泉水古，依舊浸巖邊。太史晁鷄肋，遺吟尚可傳。
燕麥摇晴日，青山兩岸橫。吳其爲沼矣，傾酒任船行。
推窗萬松林，雜沓且修整。何須撫盤桓，姑以集幽聽。
簷淺侵林綠，窗虛賸蘂紅。試茶催鼎實，縱酒失盃空。
易覺春風老，偏知夏日長。四山新笋出，一澗野花香。
晝永卷書困，時閒挈杖清。草蟲空躑躅，巢燕費經營。
間或僧人到，閒常羽客過。啟玄疑恍惚，談妙欲云何。
樵斧通深密，漁竿接混茫。風波非地險，荆棘乃天荒。
爆竹燒殘歲，家家把一盃。西湖元自好，只是欠徘徊。
倚瑟從嬪御，人生實少歡。南山空斮絮，此道是邯鄲。
連窗風撼山，引酒燈照坐。逍遥入莊吟，憔悴失楚些。
尋梅閑喚酒，邀友漫題詩。酒美君方醉，詩成我未奇。
鐘聲來遠寺，暝色起前溪。霜夜斷鴻急，風庭落葉知。
春風雜花池，賓主兩相視。落日忽已晴，洗盞可無醉。
只道沙坑近，招之阿那邊。不知風雨夕，能過小溪船。
聞道菖蒲節，龍舟一一修。雨凉雖少憇，郡圃不妨遊。
坐有嚴陵守，新持使節長。真成三學士，意象好持觴。
何意求聞達，偶逢劉豫州。隆中三顧處，抱膝也風流。
風霜歸老榦，歲月長枝柯。矗矗荒村外，人人占落坡。
尋詩小醉時，不許老農知。葉葉泛輕舠，試渡野水陂。
突兀是茅屋，摇兀是土橋。看山看水去，忘饑付木瓢。
荒虛成莽蕩，幽遠似模糊。便做山中客，能題一字無。
樂道匪時趨，山間得自如。老來情味別，冬日且閑居。
冬日且閑居，誰停五馬車。從容見真意，鉏盡世驕虛。
鉏盡世驕虛，宜乎愛隠廬。高風照千古，此道卷還舒。
經旬無客至，今日得公來。園柳綠已密，渚蓮紅始開。
談諧意方接，蕭散詩自生。寫成澹泊句，洗盡淫哇聲。
雲驅風浩浩，日永雨垂垂。狡兔笑三窟，鷦鷯思一枝。
雲低樹頭青，風急葉背白。一塢無來人，鳥語鬭格磔。
枕流飯脫粟，長夏以終日。曳屣行歌商，風軒時弄筆。
身心既已閑，吟風興亦偶。山東打茶聲，睡思忽抖擻。
人生等戲劇，衮衮徒區區。老身其回頭，今有古非無。
朝市無遺音，丘園有絕迹。蓬茅晏不開，才開待迎客。
澗淺山四合，泠泠浸青青。畧彴度前林，更有泉上亭。
不見屋外溪，但見屋上山。雲月復風雨，展轉朝暮間。
崦靄得廣茂，虛明失深長。一曲冬月暖，數家夏日凉。
何由芰製衣，豈必蘭爲佩。一笠一簑輕，田漁且相對。
牽牛槿花底，欹拄破籬門。旋買深村酒，因傾老瓦盆。
夜來微雨過，澗谷生春水。土脈肥薺苗，煙痕带梅蘂。
元宵天氣好，梅謝薺還生。野水浮煙雨，孤村带鳥聲。
柱杖牆陰潤，閑尋薺菜挑。不禁芳草外，初日下梅梢。
踏青何處去，春事歸野菜。便覺與時新，閒身尤可愛。
水國春已生，微波漾洲渚。時見挑菜人，臨風自凝佇。
晴村多暖靄，花處是輕煙。梅片紛紛下，迎人到酒邊。
婀娜煙中梅，花飛有底急。蜂觸香車來，煙凝爲誰濕。
雨後乍晴時，春意滿村落。香處是梅花，青煙動林薄。
一年春好處，都在水邊梅。似雪因風起，和煙带月來。
潦倒春無藉，山深不出門。籬根尋野菜，花外見煙村。
一年春好處，東望是皇州。柳色梅花外，數聲羌笛浮。
霜重花未多，風回香自若。荒店野水深，枯枝墮寒雀。
相送五年前，把酒常在茲。夾路梅花開，歲晏將何爲。
老懶問花事，尚與梅相看。蒼然暮色至，只恐空吹殘。
瑞峰高入雲，又見君歸去。坐輿無怱忙，逢梅見容與。
山林欣晚對，細和一篇詩。欲醉那因酒，妄言却爲棋。
玉山四句偈，看了百千回。不是爲送僧，不是爲尋梅。
秋水澄溪淥，秋山遠岸青。村酤因覓句，雅放却嫌醒。
七樹懷鄭薰，千尺羨晉嶠。弘景招不來，俯仰但長嘯。
芳意傳梅信，東風到柳邊。王春在除夜，明日是新年。
綵勝黄金縷，青絲白玉盤。內家迎淑節，先奉太皇歡。
一德坤元厚，三朝母道尊。含飴供樂事，戲綵見重孫。
北內風光別，僊家日月閑。紫皇天下養，金母住人間。
柳色侵宮瓦，花陰覆綺疏。鵲爐煙馥郁，賸閲妙乘書。
五日天中候，南風物阜時。三邊寬大詔，億載太平期。
御服齊官獻，生衣暴室供。金箱初進入，一一耀黄封。
清禁傳呼近，紅雲擁紫皇。菖花浮九醖，請祝壽無疆。
邊頭傳吉語，井絡報平安。今歲端辰別，慈顔一笑歡。
綵縷新纏臂，靈符穩插釵。承平多舊事，閑教小宮娃。
白雲入戶牖，幽趣頗相關。俗遠人無累，心夷物自閑。
避閙深違俗，耽閑懶作書。故人無誚我，丘壑政關渠。
雲凍雨無脚，寒凝霜有毛。却能開霽色，愛日炫初晴。
老幹矗無容，虬枝蔚相倚。圖以歸草堂，怡怡有深旨。
我陟黄楊奧，我懷董孝君。懷君君不見，冢草裹晴雲。
疲筇捫石上，大野俯欄窺。洞穴通諸頂，泉流接兩池。
和風春滿園，草木皆芳薰。君看十八葉，肯與凡卉羣。
向晚菱歌起，風平水不流。鴛鴦兩相逐，飛過採蓮舟。
叢叢扶重蕊，微風動弱枝。北人言語巧，喚作菊酴醿。
萬疊峯巒秀，清虛杳靄間。跨門一句子，擬議隔重關。
要入牯牛隊，還披水牯皮。全身行異類，拽杷又牽犁。
行盡迢迢路，無山不是家。跨門一句子，擬議隔天涯。
秋色連天浄，秋花滿地香。圓通門大啟，切忌錯商量。
石泉宵泠泠，清響雜寒吹。恍驚山雨來，醒我一覺睡。
幽蟲聲唧唧，感此秋夜長。起坐彈鳴琴，蘭釭炫餘光。
披衣啟外戶，晨光清可挹。綠樹閟蒼烟，遥認楓葉赤。
疎星澹河漢，點點在秋水。微瀾漾殘輝，曲沼過游鯉。
午日柳陰正，曉風花氣新。川明魚泳水，林靜鳥啼春。
負鍤劉伯倫，坐壙司空圖。誰爲後來達，息菴與之俱。
日出機事生，日入羣動息。吁嗟利名子，逐逐何所急。
大路古茅塞，問津欲何從。雞黍相款留，賢哉植杖翁。
鍾鼎本玩世，富貴徒苦人。何似天地間，蕭然一閒身。
酌彼洪澤水，吾知非盜泉。舉世望甘霖，喚起神蟄淵。
山崦少人渡，夕陽橫釣艖。顛風捲重陰，急浪揚層波。
竹原與草堂，轉眼事非舊。一壑今獨專，造物有付授。
春欲歸何處，流鶑也不知。只應江上水，暗與落花期。
回首三巴曲，平生萬里橋。衣冠無頼客，花月可憐宵。
道盞原非盞，言羅不是羅。只因山突起，個個盡如螺。
曆數河南去，乾坤一草亭。一亭猶是累，千古盡浮萍。
風細吹吟鳳，雷驚起蟄龍。幾年卧空谷，今日享真封。
綵帖隃麋濕，屠蘇琥珀濃。夕陽猶臘日，午夜已春風。
日望黄尖杪，今登白際巔。千山皆委地，一臂獨擎天。
曙色浮丹栱，春風煖禁街。微瀾迷秀石，纖草蔭新槐。
鳳駕回天仗，鴛班集露門。須臾趨魏闕，杲日正中暾。
飯已茶三啜，隅中粥一盂。陶然詠皇化，安用東封書。
踏青原上飲，祓禊水邊歌。佳節相連好，遊人一倍多。
西溪殊近郭，少華更當軒。竹徑通華表，松庭接紺園。
彎弓射月落，揮劍决天開。何言四溟廣，並合不成杯。
託身螟兩睫，卜都牛一毛。奔馳萬里外，終不出秋毫。
曉色兼秋色，蟬聲雜鳥聲。壯懷消鑠盡，回首尚心驚。
小小一枝足，寥寥萬象空。踢翻舊窠窟，誰在月明中。
毫髮難藏覆，臨臺子細觀。龍門無宿客，對舞失孤鸞。
一轉月窗語，全超言象前。無人知此意，令我憶南泉。
善應物無外，全身在帝鄉。不妨橫點首，平等印諸方。
幽馥騰芻草，餘春散妙蓮。若無皮下血，寶所待馿年。
過亦非中道，其如不及何。到江吳地盡，隔岸越山多。
還債金輪種，陳年甘蔗苗。九龍翻雪浪，滴水也難消。
學道如鑽火，逢煙未可休。直待金星現，曹門取鄭州。
晃晃在心目，昭昭居色塵。莫將銀世界，喚作假銀城。
擬破一微塵，分明昧此經。如何破經卷，出此一微塵。
敗闕在雙林，都無跡可尋。海枯終見底，人死不知心。
虛空無相身，墮地惹埃塵。不入紅塵裏，馿年洗得清。
羅漢山當戶，朝來有聖燈。藩籬俱剖破，不揀小乘僧。
未到忘筌地，携籃等跳蝦。錯行樵子徑，却到葛洪家。
獨釣海山秋，綸竿五十牛。叮嚀螺與蚌，莫傍釣鰲鈎。
莫袖搴旗手，同扶折脚鐺。高碁放低著，死路活教行。
半月出去，鼻孔不見眼睛。一日歸來，眼睛不見鼻孔。
久坐大雄峯，寒灰撥不紅。一星螢火出，孤鶴已遼東。
大地及日月，時至皆歸盡。未嘗有一物，不被無常吞。
適我昔所願，今者已滿足。是玉也大奇，只恐不是玉。
金盤不可動，轆轆轉難住。停待良久間，圓明湛如露。
挽弓須挽强，用槍須用長。射人先射馬，擒賊先擒王。
當機覿面提，覿面當機疾。開眼放癡頑，鞭逼人上壁。
劍下十分親，難藏獨露身。江流石不轉，獨有藴空名。
漆桶天然別，休將好處修。聽他百雜碎，特地一場愁。
瞪目諦觀時，風絲萬緒風。一聲潮雪響，打入正思惟。
趁隊選圓通，無端立下風。當時供死款，錯說在聞中。
賣弄瀾翻舌，文殊是阿誰。未曾談不二，已自落思惟。
針短線難穿，閑拈當負暄。不須嫌破碎，提起自完全。
從朝數黑豆，數到黄昏後。只見月如眉，不覺靈犀透。
劍下十分真，難藏獨露身。江流石不轉，獨有藴空名。
寺前一塊地，常有天子氣。丞相要作墳，不知主何意。
清獻堂前樹，無梢可著春。豈知三百載，復有種花人。
山水三池郡，平湖塢可園。要成真吏隠，故作小桃源。
二水清渾合，三山錦繡張。迹沉簿書冗，身在水雲鄉。
風雨勞先別，敢辭樽酒深。一梢牆上竹，留作歲寒心。
綠橘陰雖改，青山色自新。偷閑時挾冊，來訪讀書人。
止泓清而明，如彼秋月滿。以此觀我心，澄源斯近本。
清宵難獨寐，誰把曲來謳。曲裏聲聲思，離人輾轉愁。
悵望登臨日，大行山頂頭。親幃何處是，一片白雲浮。
漸止牛羊牧，還添雨露滋。但令萌蘗長，自有歲寒姿。
野曠乾坤大，身閒日月遲。有生均自得，造物本無私。
紅綠分佳果，丹青讓好辭。遥憐霜落葉，岸幘坐題詩。
密葉秋逾潤，幽花晚更妍。去來誰是主，試問白頭禪。
地僻風煙好，身閒日月長。未知嘉遯吉，占驗笑京房。
淮海身如繫，岷峨路去賒。相思冰雪裏，却立嗅梅花。
交情契金蘭，燕樂非絲竹。我歌古別離，語盡君當續。
日脚收新雨，禪房早得秋。重來應更好，誰與共清幽。
但了官中事，都無俸外錢。妙年能爾爾，晚節更須堅。
石壁千年立，池泉百尺深。蕭蕭陵下木，遺恨古猶今。
濃淡非粧點，縱橫謝剪裁。憑欄一凝睇，圖畫信天開。
錦繡胸中富，珠璣筆下生。如何鹿門去，不向玉堂盛。
買屋依三阜，開窗對兩池。去來誰是主，空鎖壁間詩。
野徑梅初發，寒塘草又生。能來同社酒，莫笑瓦盆盛。
綠楊陶令宅，芳草謝家池。開徑應須我，酬君未有詩。
穴處堪忘世，松餐足永年。有時雲雨止，獨立看青天。
蕭然瘦鶴姿，不受世俗塵。吾衰久矣夫，眼明見斯人。
含香趨漢陛，前席問賈生。要路須民庸，錦衣聊晝行。
一年春好處，寒食一百五。想見束晨裝，沙頭震鼉鼓。
昔吾有先正，走卒稱司馬。憂國等憂家，人物君其亞。
中國相司馬，和氣滿華夏。惜哉民始蘇，身已要人扶。
一經知教子，三釜擬榮親。風樹存亡恨，迷茫北渚津。
勝日遊郊外，嵐光入眼新。桃花開萬樹，又是一年人。
山花雨後紅，野草風前綠。浩歌歸去來，不辱在知足。
老龍倦雷霆，奔山化爲石。惟有鼻不枯，尚留雲雨迹。
江漲行無路，西風又打頭。頗聞商婦怨，自作賈胡愁。
天寒好風日，清香透窗紗。誰知蜜脾底，有此返魂花。
籬菊抱香死，化入歲寒枝。依然色尚黄，雪中開更奇。
宇內何牢落，客行雙鬢華。千山萬山底，老眼付梅花。
一登君子堂，滿目是秋光。桂是月中桂，花非今日香。
秋風動窗戶，兼聞書傳香。種花兼種德，當有折桂郎。
長願如人意，一生無別離。妾當年少日，花似半開時。
黄金無足色，白璧有微瑕。求人不求備，妾願老君家。
亭亭綠荷葉，密密罩清波。爲見湖光少，却嫌荷葉多。
白髮出門來，三見梅花謝。客路有歲年，歸心無晝夜。
强言不思家，對人作意氣。惟有布被頭，見我思家淚。
三年寄百書，幾書到我屋。昨夜夢中歸，及見老妻哭。
冰泉浸綠玉，霜刃破黄金。凉冷消晚暑，清甘洗渴心。
傑閣臨無地，僊家小洞天。循簷自來往，非霧亦非煙。
駕鶴歸三島，騎麟入九霄。祗應明月夜，來此坐吹簫。
積雨添泉脈，寒來送兩山。南風北窗下，午夢聽潺湲。
寺古蒼松老，僧高俗客希。我來遊竟日，不用筍輿歸。
勿謂參也魯，孔門最少年。能於一唯間，頓悟冠三千。
即心便是佛，姮娥不畫眉。纔將脂粉污，妍好却成媸。
墮脫知何處，憑君子細看。潮來無別浦，木落見他山。
不作青黄見，其如稻穗何。鵝王能擇乳，鷂子過新羅。
因我得禮你，事從叮囑起。誰知白蘋風，不在秋江裏。
讀書人報來，豈在之乎者。孔子與周公，皆不及門也。
天地廣無邊，何云藏北斗。跛脚老雲門，未明三八九。
喚起窗全曙，催歸日未西。無心花裏鳥，更與盡情啼。
向來紅與紫，隨流去如雲。雖有故枝在，花落何紛紛。
一丈荒墳上，悠悠落日斜。子孫來祭後，守墓掃松花。
野老從余話，文公在半山。蹇馿追不及，落日寺深關。
年少坐談玄，鍾山直北邊。春風吹夢過，淚浥舊貂蟬。
守法曾丞相，能文陸左丞。風流如未泯，應作寺中僧。
露下五願秋，雨打三楊愁。齊梁才子多，埋在青山頭。
郎與新歡濃，儂與舊歡熟。懊惱對行人，當爲歌艷曲。
孤舘聞啼鶑，日暮脂粉薄。芳醪似泥賤，那得不行樂。
雨認巫山氣，江通淫預情。相逢未多時，秋花開古城。
野筍衝泉出，山花避石開。余方有公事，不爲等閑來。
羽扇臨玄寺，霓衣上醮壇。九枝松葉冷，千葉杏花殘。
樂使金花鼓，蠻衣紫錦鞍。蕃官船過界，驛吏報平安。
龍護朝元閣，鶴棲封禪臺。中原垂白叟，只望羽書來。
羽扇臨玄圃，霓裳上醮壇。九枝松葉冷，千葉杏花殘。
宿雨清畿甸，朝陽麗帝城。豐年人樂業，壠上踏歌行。
日向皇都永，冰從太液融。青陽纔轉律，物物被和風。
寬大書方布，歡聲四海同。陽春如有脚，造物不言功。
聖德乾坤大，皇圖日月長。遠人咸畏慕，國勢寖安强。
一氣轉洪鈞，陽和觸處新。上林春更早，草木已精神。
一歲兩逢春，皇都景物新。發生何處早，甲拆驗莊椿。
椒殿霞觴舉，金花拆勝鮮。年年慶佳節，眉壽祝綿延。
木德新回律，瓊壺暖不冰。舉頭聞鵲喜，翔舞下觚稜。
月射璇題爛，風傳玉漏清。仰瞻雲漢表，輝潤四星明。
卑服即康功，君王儉德隆。却頒羅與葛，恩渥被羣工。
內外期無患，兢兢理萬幾。延英勤講論，遑恤汗沾衣。
清凈無他好，歌風舞舜琴。阜財并解慍，總是愛民心。
玉切菖蒲細，金包黍角香。年年慶佳節，燕衎侍君王。
寶篆煙輕繞，瑶臺日正中。等閑調玉瑟，聊助舜琴風。
擷秀鬭羣芳，兼收百藥良。不因仁及物，庶草曷蕃昌。
淑德儀宮閫，天教受祉繁。艾人暨桃印，奚用更懸門。
此門深固幽遠，無人能到。如能到，脚頭脚底長安道。
四海一國土，乾坤一聖人。只憑這箇法，仰祝萬年春。
歲暮嗟爲客，那堪復被圍。一心惟許國，視死已如歸。
除夜春牛吼，開正虜騎多。有謀思却敵，休問命如何。
一兩三四五，六七八九十。坐斷頂𩕳頭，千聖望不及。
湖上一片雲，明月爲知己。却被清風吹，吹入深山裏。
東山水上行，乾元利貞亨。誵訛一箇字，才子競頭爭。
仙居多異草，聖地絕凡蹤。秋風動鱗甲，生蛇化活龍。
勞生正昏睡，侵曉已先行。到家一著子，日出事還生。
夜來無一事，天曉報上堂。幸好一盤飯，何用糝椒薑。
片紙展信旗，舒卷通消息。其中一箇字，今古無人識。
豁開萬仞崖，劈面通消息。一條白練飛，界破青山色。
不搽紅粉色，不挂綠羅衣。一般閑態度，淡墨畫蛾眉。
雲居九月半，月向掌中圓。覓之亡影象，用之亡正偏。
眼冷千江月，眉橫萬疊山。杖頭挑布袋，信脚到人間。
憶得尋流日，重來走一遭。跨門相見處，全不犯波濤。
笑看體上衣，斷雲欲飛走。朝陽忽相逢，針眼已通透。
待月了殘經，文義何曾有。分付與癡兒，黄葉卷在手。
德山托鉢話，低頭得人怕。三家村裡人，醉後胡廝駡。
東山水上行，乾元利貞亨。譊訛一箇字，才子競頭爭。
邑事多商榷，惟詩未暇論。母慈催扇枕，父老欲攀轅。
縈風送臘回，生意遍陳荄。似織如絲處，春從裏許來。
明月耿清夜，亂蛩啼草根。幽人渾未寢，獨自倚柴門。
明月在天上，流光遍草萊。平生一樽酒，思與故人開。
蒼蒼煙霽塔，了了月明山。坐久忽不見，濛濛杳杳間。
一葉舟中宿，風高浪亦高。回頭人世事，真覺細如毛。
望帝城中住，春宵血沁花。何鄉真萬里，還憶夢中家。
一箇冬青樹，鶑聲日日來。屋西偏婭姹，應是綠雲堆。
清貞表獨立，半蕊便風流。信有魁天下，羣芳未轉頭。
一陣春風起，依然故舊情。牆根霜下草，吾與汝更生。
暑氣人間盛，煩襟此地開。拂雲千箇竹，不礙晚風來。
勁節歲寒碧，芳枝春煖紅。清和夷惠德，千載尚聞風。
江南開最蚤，猶及仲春時。此地先飛雪，多情却願遲。
海底初上時，柳末清光發。滿窗璠璵映，我胸中月地。
燕忙將水撇，魚樂欲空跳。此意誰能會，光陰靜裏消。
春風事華侈，紅紫逐香飄。水底從鋪錦，還能似此橋。
白傅落草堂，茶果替魚肉。不妨天與富，錦繡以爲谷。
觀書友古人，不羨胡公仙。新功坐有得，寸陰長如年。
終年一登亭，舉目但楚愴。仙人竟何之，列樹拱相向。
青山照寒溪，朝暮有佳色。玄暉去千載，俛仰令人憶。
薰爐驅俗氛，茗椀破塵慮。披襟六月凉，乘此欲歸去。
日夕風定時，上下映毫髮。那堪秋夜半，深處著明月。
朝晴翠方濃，日夕色更玭。何時最鮮明，一雨自天洗。
出門易徇身，靜處可固志。寂寞三十年，所憂非祿位。
風微香無根，日落花更吐。橫石數步餘，却力不忍度。
朝朝麝煤脫，靄靄雲霧昏。幽深不數尺，中有蛟龍蹲。
誰將霜雪節，剪伐結此亭。更須千萬箇，四面看青青。
天生棟樑質，挺挺自幽倫。斧斤渾不施，遶柱起龍鱗。
春來一登眺，快見耕與桑。初冬擬豐樂，爲酒升此堂。
當年初種時，四老戲其中。何如與我輩，坐對霜天紅。
清波映文石，置此亦奇事。年年上巳時，聊將姓名記。
山川秀而明，所居必名賢。主人雖凡骨，不慕衍客仙。
小閣瞰清池，荷花鎮長見。吏休苟得暇，只携書一卷。
秋根託岩隈，靜對意味長。春來長柔柯，無風自生香。
北山盡環合，柔嵐輕雜雲。一峰自能好，况此玉成群。
清池綠如染，到此顔爲破。幸有詩仙來，珠璣剩教唾。
登高摘水花，永懷唐儒宗。若識真古意，何須最高峰。
溪山號清絕，自古産奇人。可惜吾夫子，南來不到閩。
我乘凋瘵後，未省見花開。安得一千里，同携登此臺。
我少不努力，常愧夜諷子。亦有才高人，雍容即登此。
三尺有正氣，外邪何可干。功用雖未見，韜藏誰將看。
神龍澤一世，豈但三尺用。清潭知幾許，吞八九雲夢。
山水有餘靜，都忘城市囂。朱黝本自省，時焉此逍遥。
南山正相值，虛閣出林杪。不待清風生，脩然遊八表。
何人築斯堂，刻意在承志。永懷霅川翁，清標作時瑞。
寂寂萬山底，晴嵐晏猶氛。馳心惟魏闕，玉帝捧黄雲。
奇哉山水郡，風月以爲鄉。何人據其會，胸襟有餘凉。
小閣本非寬，宇宙在其內。心與太初鄰，不假飛霞佩。
昔人誇四美，勝事最難并。臺榭花相映，青春月正明。
脩篁蘸方沼，常與此心通。永晝一卷書，閉拋聽泉筒。
通衢亙其南，危樓冠其北。如何境日新，烟雲爲筆墨。
紅紫漫紛紛，愛此耐久綠。密幄有深處，清風起餘馥。
巋然俯溪亭，偃若與舟接。日涉有初心，風雨或闊躡。
鴻鴈絕稻粱，江湖自嬉飽。君看太廟犧，所欠非芻藁。
新笋未全抽，春陰亦類秋。世間惟竹逕，不掃更清幽。
名字傳輿志，風流欠畫圖。高花人不採，留得映栖烏。
盡護遶城家，炎風盛際花。漫天何所似，漢幟雜雲霞。
磐石疑溪月，茅簷潘竹風。琴尊隨分有，夜夜主人公。
永巷鏁芳菲，春歸入燕泥。粉身能報國，妾不愛蛾眉。
疎林漏曉日，脩竹起寒風。鍾鼓催朝暮，千年如此同。
溪光延夕暝，山色接天青。獨立待霜月，山童已觸屏。
去去音容遠，冥冥歲月深。渾將溪作淚，莫盡一生心。
生長天垂力，孤懸有作奇。最先承曉露，終不墮春泥。
滴滴鳴乾葉，蕭蕭過短籬。山房欹枕夜，聽盡去來時。
水氣勝風凉，星輝當月光。漁舟在何處，欵乃一聲長。
山城風雨收，未省牡丹開。正訝遲紅藥，雙葩忽送來。
兩瀑五十里，炎蒸雨雪霶。那知廬阜境，元只在吾鄉。
慶娘顰翠眉，春瘦怯羅衣。笑問采花蝶，如何成對飛。
湘湘未識羞，獨坐抱箜篌。貪學耆婆舞，擡身拜部頭。
將身托戰爭，世事百無情。相對生離別，渾如落葉輕。
辭家出戍邊，北望隔青煙。怕作沙場夢，秋宵不敢眠。
玉蕊琅玕樹，天香知意薰。露寒清透骨，風定遠含芬。
五祖鵓鳩啼，當機直下提。隔山尋蟻跡，能有幾人知。
解語非干舌，能言不是聲。斬新提活句，冬後一陽生。
達磨不會禪，夫子不識字。第一莫將來，將來不相似。
無心亦無法，非法亦非心。大勳不豎賞，柴扉草自深。
通身無覓處，遍界不曾藏。閉目中秋坐，却笑月無光。
不結毗盧印，那弘古佛心。明月照幽谷，寒濤助夜砧。
九年坐兀兀，胡僧無妙訣。長安路坦然，夜行人不絕。
不坐空王殿，不掛本來衣。何須便恁麽，切忌未生時。
相見不須瞋，君窮我亦貧。謂言侵早起，更有夜行人。
吾常於此切，密意在汝邊。麟龍不爲瑞，鶴龜自成僊。
冷水點沸鍋，舌頭不出口。可惜老巖頭，慈悲成過咎。
大雪滿長安，春來特地寒。新年頭佛法，一點不相瞞。
巴陵三轉語，鈍置老僧門。靈山無半句，報盡破菴恩。
海上明公秀，趙州東院西。不移毫髮許，平步上雲梯。
登天不假梯，徧地無行路。可憐杜衲僧，邯鄲學唐步。
德山棒頭短，臨濟喝聲低。不傷物義句，趙州東院西。
松柏千年青，不入時人意。牡丹一日紅，滿城公子醉。
大家在這裏，廓徹無依倚。有口難分疎，凍破一雙耳。
南山不會禪，一向外邊走。臘月三十日，舌頭不出口。
莫行心處路，不挂本來衣。何須更恁麽，切忌未生時。
烏兔東西疾，一年時序畢。竇八布衫穿，烏龜眼睛赤。
大海波濤湧，于江水逆流。龍王宮殿裡，不見一人遊。
夫子不識字，達磨不會禪。御樓看射獵，不是刈茅田。
航海越漠來，幾度藥不殺。壞我震旦人，至今廝淈𣸩。
覓心無處覓，當下便心安。早知冰是水，兩臂定完全。
覓罪不可得，更於何處懺。雲翳豁然開，青天孤月上。
誰縛無人縛，何更求解脫。未必右軍鵝，便是支郎鶴。
栽遍滿山松，暗地翻身轉。雖然得信衣，何曾識爺面。
腰石碓坊舂，不識一丁字。無樹亦無臺，猶傳鉢袋子。
把箇里撈波，做盡窮伎倆。推出酒臺盤，至今收不上。
秋巘翠千疊，晴溪玉一灣。漁舟三兩箇，來往釣其間。
二月垂楊岸，行春詩酒徒。蒼頭前引道，拄杖掛葫蘆。
刺齒搜新句，濡毫寫短牋。讀來疎脫少，懽喜不成眠。
地卑梅雨濕，氣壓篆煙低。熟是披襟處，高樓百尺梯。
談禪皆是病，參請不須忙。且看諸尊宿，相傳甚藥方。
幾度燈花落，苦吟難便成。寒窗明月滿，樓上打三更。
老子携筇杖，小童挑酒壺。徧尋泉石勝，引路倩樵夫。
飛蝶捎風絮，鳴禽戀午簷。不知春去未，但覺綠陰添。
坐久香銷篆，更長燭屢花。一輪觀浴兔，兩部聽鳴蛙。
四野春工遍，柔風動賞心。踏青喧柳陌，舉白醉花陰。
七里香風遠，山礬滿路開。野生人所賤，移動却難栽。
朱顔留不住，白髮自應生。摘了依然有，徒勞打鑷聲。
一霎荷塘雨，明珠翠蓋擎。柄危難得穩，稍側便須傾。
爲愛清秋月，徘徊步水濱。夜歸驚犬吠，錯認是生人。
樹暗常疑夜，山多易得雲。撞鐘最深處，嶺外不曾聞。
水深荷較晚，地僻草偏多。佇立風前聽，樵夫隔隴歌。
人與春俱老，花因雨易殘。天涯雲萬里，腸斷倚欄干。
澆花惟要早，芟草不知名。新竹生來巧，南牆補數莖。
瀑近書皆潤，林深簟更涼。山中無一事，夏日覺尤長。
壯歲髭如漆，年來暮景侵。便令如雪白，撚斷不妨吟。
秋到情懷惡，美人天一方。夜深窗轉月，夢斷角吹霜。
靈巖競吐秀，百卉四時開。不假栽培力，天然錦繡堆。
嚴鐘將報曙，游子已登途。野火時明滅，星殘似有無。
傑閣入風雲，分明是得君。湖山盡行樂，愁殺岳將軍。
橋下四㮬水，人間六品泉。松陵無魯望，山茗爲誰煎。
達人澄此心，肯爲萬法起。眼看聲色塵，不直一杯水。
晚行叢竹下，群雀忽驚飛。一笑爲回首，拈花上翠微。
禾黍秋相近，溪山日自長。午窗千嶂雨，幽夢一簾香。
四壁人聲絕，榻下蚊煙滅。可憐翠微翁，一夜敲打拍。
天不雨霜雪，朝曦與暮霞。江梅呈臘蕊，巖桂又冬花。
草色半有無，梅花間開落。還家正自好，柰此抱離索。
送君一程歸，別我數里隔。定非愛雞黍，前例無此客。
大兒長如竹，小兒秀如柳。迎爺拜新年，頷髭白八九。
客裏有底忙，申旦不成夢。遠歸勝新昏，還君春睡重。
猨臂老不侯，鳶肩騰上速。婁羅千丈長，不博一寸福。
涪山信有靈，送客六月雨。曉行如深秋，午憇無點暑。
方雨江流紅，未霜蘆花紫。寂寂遠帆來，拍拍晴鷗起。
向背有深態，纖穠無定姿。最憐花脫後，全似蕊包時。
伸縮一雙手，去來三世身。新豐驚昨夢，斗酒滿懷春。
未出爲遠志，出則爲小草。請看耆闍窟，幾年黄面老。
巖芳歛空華，谷響答虛牝。坐看白雲生，會得無生忍。
雨來山出雲，雨過雲歸海。悠然天地間，得此大自在。
庭下曉來霜，菰頓芭蕉折。絡石瘦菖蒲，獨抱青青節。
一曲玉連瑣，十分金屈巵。故新相代謝，底用爲秋悲。
天面如人面，昏昏鎮是愁。晚來雲色解，新月放眉頭。
止水攪不動，好山邀輒來。松間寒月晚，似欠兩翁催。
花片牆陰晚，禽聲屋角晴。東風猶峭在，煨芋坐深明。
更化開皇極，中興兆赤符。節摽千歲曆，氣協五時圖。
雨足秧分甽，風清麥弄岐。聖心涵水鏡，即是太平基。
明進離方午，柔生遇已陰。妙參三聖易，細測兩儀心。
珮襲芳蘭碧，釵明寶篆紅。深宮三十六，同被二南風。
萱長宜男草，榴開結子花。歡聲喧令節，慶事屬天家。
龢鳳東風轉，携龍北斗回。人間遒鐸振，天上獸樽開。
冰天寒色餞，暘谷霽華賓。生意乾坤滿，宸襟一點春。
寬大朝廷詔，中和郡國詩。欲求躋慶曆，先使見淳熙。
太液輕澌泮，溫明霽日融。菜流芳荇碧，花頌瑞椒紅。
甲觀韶光集，禖壇好語傳。思齊男慶百，假樂子宜千。
梅試催粧粉，蘭披入夢香。迎春占北斗，受福拜東皇。
象應軒龍次，恩承帝座光。燕壇風澹蕩，蠶館日舒長。
眼俗難觀古，時間只順天。平生羞詭遇，投老更加鞭。
脫幘吏休後，憑軒風快餘。瀑泉增瀨急，新葉補林疏。
暑初天未熱，觀閣進輕涼。果熟愁枝重，荷生覺渚香。
曉光澄水月，秋影顫風幡。宛是真如地，荷花獲翠軒。
雪挫更霜摧，寒心未易回。庭前皆古意，何必問西來。
雨久藏書蠹，風高老屋斜。鄰居盡金碧，一一梵王家。
千燈傳靜剎，四絕號虛堂。已是金銀界，仍爲翰墨場。
木老巖坰冷，泉飛月殿寒。栖真無一事，清嘯倚欄干。
靈洞古壇基，烟蘿接翠微。日西春又晚，不見羽人歸。
古木與雲齊，門前百丈梯。我來煩想滌，疑是過靈溪。
靈派本無源，因禽潄玉泉。自非流異稟，誰識洞中僊。
峯頂已崔嵬，因高更筑臺。夜分僧定起，咫尺見雲雷。
片石倚中天，雲深鳥道間。人多祝堯壽，登此拜南山。
幽寺倚巖阿，雲扉掩薜蘿。老僧中燕息，誰問世風波。
寒瀑落春巖，天垂百丈縑。更疑仙客宴，不捲水晶簾。
灣盡疑無路，堤回忽見橋。冬空仍水後，物物稱蕭條。
奔流出萬山，亂石銷孱顔。彼躍龍門者，何嘗懼此關。
重九登高節，陽秋稟氣和。家家懽會日，祺壽所宜多。
塵事不留毫，誰云夢寐勞。因思四老會，今復數年高。
制動必原靜，治人先正心。風乎晝壇上，退食鳴瑶琴。
天迥旅懷闊，風長野叫來。滄波清可愛，先爲濯京埃。
古寺無碑刻，僧云不記年。自餘安所問，惟是愛林泉。
十年紅紫□，容易怨春園。不向瓶中見，還從檐上看。
客從遠方來，遺我徑寸璧。中有四箇字，不必重拈出。
一飽忘百饑，人人盡展眉。太平無事日，唱箇囉囉哩。
過去已過去，未來亦未來。即今名現在，現在安在哉。
年年是好年，日日是好日。好事大家知，今朝正月一。
上元正月半，無油不點燈。誰人知此意，有月上危層。
住亦無可說，去亦無可說。竇八布衫穿，金剛嚼生鐵。
今朝七月一，明朝七月二。一日是一日，幾箇知慚愧。
方交正月一，又過了五日。世事冗如麻，光陰劈箭急。
佛法也不會，世法也不會。一夏九十日，瞎馿隨大隊。
本色行脚人，須具行脚眼。千箇與萬箇，多是空檐版。
秋江清淺時，白露和煙島。搘筇寂寞中，望斷無人到。
上元正月半，燈火連霄漢。千人與萬人，聚頭相共看。
萬木驚霜風，千林著秋色。堪笑寒山子，到處覓不得。
今朝正月一，只是尋常日。就中殊異處，徧界鋪銀色。
坦坦平如鏡，彎彎曲似鈎。無人收拾得，颺在糞堆頭。
從這裏流出，滔滔無盡日。巨浪湧千尋，誰知無一滴。
前月只此月，後月亦此月。何得塵世人，競賞中秋節。
五月端午節，底事不須說。百怪盡潜蹤，羣魔俱殄滅。
九日重陽節，東籬賞菊花。歌懽公子事，淡薄野僧家。
健時要坐禪，困時要打眠。肚饑須喫飯，陸地要行船。
一二三四五，各各面相覩。甜瓜徹蔕甜，苦瓠連根苦。
大地黑如漆，古今無消息。達磨老臊胡，九年空面壁。
百二十日夏，如今已告圓。就中一句子，切忌錯流傳。
諸佛不出世，祖師不西來。顢頇一句子，南嶽對天台。
舊歲即新歲，新年即舊年。要知新歲歲，元是舊年年。
金木水火土，大蟲元是虎。堪笑李將軍，藍田空沒羽。
大士錯解注，誌公錯注解。臭肉積屠門，堪笑無人買。
雨散雲收後，崔嵬數十峰。王維雖敏手，難落筆頭蹤。
千載巖前樹，曾無刀斧痕。羚羊纔觸著，滿地葉紛紛。
一片荆山璞，分明辨者難。幾人偷眼覷，只作石頭看。
臘月三十日，開口便爲敕。更擬問如何，明朝正月一。
深深親下拜，三代禮全該。此意如不然，玉帛云乎哉。
一驚塗毒皷，脫爾喪全軀。誰信髑髏上，重生頷下鬚。
不入樵夫手，不登郢匠門。只麽老丘壑，且無刀斧痕。
儱侗復儱侗，平夷更平夷。伸手不見掌，趙州東院西。
抓頭忘癢處，弄物不知名。一箇無分曉，千金買不成。
巧出焦桐樣，淳含太古音。多因和夢聽，只作夜蟲吟。
平常行一步，却不墮平常。盡道脚長短，誰知脚短長。
道在貴亡覊，寧容滯一涯。是山皆有石，隨處可鎸碑。
收得蚌蛤珠，誇張無價數。我儂不怪他，他是村山主。
佛法有些子，言中設網羅。布毛吹起處，依舊不離窠。
晴空轟霹靂，官路栽荆棘。沒興遭逢著，前凶後不吉。
作佛名何佛，不輕成自輕。誰知眼睛裏，箇箇有瞳人。
來時空索索，去也赤條條。更要問端的，天台有石橋。
晴空轟霹靂，官路栽荆棘。沒興遭逢著，前凶後不吉。
天下梅花主，扶桑文字祖。這個正法眼，雲門答道普。
吾心似秋月，碧潭清皎潔。無物堪比倫，教我如何說。
選佛場開日，叢林氣象新。心空及第者，畢竟是何人。
貧因幾首詩，閒高一著棋。瓜田常嘿坐，不願有人知。
庚午仍重午，離明正繼明。炎圖千萬歲，從此愈光亨。
玉帛交鄰後，清陰滿塞榆。苞桑存至戒，猶佩辟兵符。
有意甦民瘼，無心玩物華。祗求三歲艾，休進五時花。
仙木浮瓊醴，香菰簇寶槃。漢宮三十六，爭奉聖人歡。
槐影綠成圍，腰輿繭館歸。我躬惟服澣，先織衮龍衣。
彩索金爲縷，香粳玉作團。從今逢午節，歲歲奉親歡。
銀榜青宮裏，天風五月秋。應憐耦耕者，曝背向農疇。
寶扇彩雲開，宮粧襯玉梅。共持千歲柏，爭獻萬年杯。
寶字泥金帖，工夫剪刻純。四時俱百順，可但慶宜春。
翠浪兩岐麥，冰絲八繭蠶。今年收倍好，歌頌滿周南。
日永坤寧殿，時將萬卷看。從容聊灑翰，寶扇舞龍鸞。
嘉定無疆曆，纔開第五春。金穰端有兆，太歲恰居申。
新歲朝元使，龍荒萬里來。至仁天廣大，朔漠亦春臺。
雉扇開金殿，雲韶奏紫庭。天顔知有喜，班首是前星。
寶勝千春字，瓊樽九醖香。六宮齊上壽，地久配天長。
金屋春容早，銅樓曉色分。奉觴天一笑，聖子似周文。
薄薄觚稜雪，融融甲觀風。晴光挾和氣，先到少陽宮。
燈市千門月，花時萬井春。朝來資善議，猶自問窮民。
夢月佳辰近，端陽令節新。何須纏綵縷，金母自千春。
艾虎垂朱戶，槐龍舞玉墀。晝長無一事，祗誦二南詩。
聖德天同大，熙然萬物春。誰知□載厚，發育輔深仁。
內殿稱觴早，仙班擁翠翹。春來多樂事，人日是明朝。
玉佩響瓊樓，天風五月秋。人間正炎熱，猶軫聖情憂。
讀罷懷沙賦，重哦卷耳篇。殷勤勸明主，屬意在求賢。
三更端正月，皎亮直瑶京。客問心之體，無言對太清。
夜景湛虛明，浩然無與京。如今蘇氏婦，但指聖人清。
霽月光湓浦，吟風歸洛京。迥無纖靄翳，千古識真清。
狂風利劍戟，火龍困屠宰。莫起落紅愁，生意浩雲海。
曾訪郊原春，靜觀煙雨妝。因物得良晤，諒非昔如棠。
唐人春深題，用韻工車斜。逐逐語言去，誰歟真識花。
臨川數落花，康節愛花謝。若作榮悴觀，此特花之下。
穉綠茁兒拳，老紅面百摺。詩壇更伏波，令我逢敵怯。
天運自消息，詩人費平章。何花春不紅，何草冬不黄。
醉妃索南內，玉奴斃東昏。所以觀物心，皇皇妙無門。
川遊不停息，雨集有滿除。卓哉鄹魯叟，即茲驗功夫。
天以行故健，火以宿故壯。卓哉主一翁，挈我洙泗上。
水非石之鑽，索非木之鋸。一日復一日，會有豁時處。
我行半天下，夢不到南谷。健讀諸老詩，劃見真面目。
西山抱孤潔，淇水凝寒綠。古來長安道，多少閒草木。
受命獨也正，巋然十八公。人獨匪正命，胡然不如松。
膏雨炯晨沐，和風照春睡。誰與驗其機，蔡軒一腴字。
外物羈縶人，無退亦無遂。愧彼自由身，朝發夕予至。
山堂有何觀，四時互興歇。萬物隨天根，東生復西滅。
水月皆內景，入秋倍清暉。世無善觀者，滔滔吾誰歸。
士非耕釣者，而從蓑笠翁。人生貴適志，莘渭亦時中。
澤氣蒸前山，起自膚寸微。競看千丈瀑，不悟片雲飛。
松柏不受彫，此亦易知耳。須看竹有筠，與松相表裏。
莫作谿流看，天命無窮已。詩人若知得，千古可坐致。
散髮避炎暑，炎暑苦相尋。云何對大賓，不見汗沾襟。
松竹貫寒暑，而梅時往來。不知姤復意，隨人謾徨徊。
懷人得清晤，此樂浩無期。剡谿興盡返，未喻伐木詩。
賸喜向前坡，人情奈怯何。君今高著步，直與陟嶒峨。
田間逢醉尉，人道誤誰何。世路日杲杲，冥行宜見呵。
毋謂支山險，此山能幾何。崎嶔十年夢，知歷幾蹉跎。
龔生來過我，極意論先天。自得環中趣，無言已十年。
山色醉痕邊，溪聲客枕前。山溪元自舊，人已別經年。
天公富萬有，秋事不曾貧。靜閲歲時信，動觀天地仁。
莫使兒輩覺，從渠青紫紛。馬前金罷亞，鳥外玉奫淪。
世事從頭數，時機觸眼奇。山靈莫留客，大厦要人枝。
晴輕風憗凍，寒重日生煙。謾道中和節，天顔正愀然。
幽人履貞吉，采藻南澗濱。所采一物微，所思萬物春。
柳絲不禁梳，桃毳不耐雪。梅殘剪春綃，永日霏不絕。
椒榝充佩幃，孤芳處幽絕。當年老虬枝，豈爲風雨折。
最後黄香根，纖裳粲黄裏。能以色事人，空博一時喜。
看花須看神，折花莫折殘。但使花骨清，豈畏花地寒。
老瓦莫厭粗，奚童莫嫌小。及時不爲樂，頃刻芳事了。
聖涯浩無邊，人乃揭其淺。安知舍瑟中，道味益深遠。
浮名鏡邊塵，驕氣爐上雪。年來如木鷄，我肱已三折。
書消燕日長，棋遣花院寂。何羨山中人，餐霞拾橡實。
爲花能工詩，不如賦拙賦。珍重舂陵翁，能尋所樂處。
一徑過寒竹，所知三兩僧。自憐入山淺，孤立本無朋。
經年一會面，危坐擁寒灰。絕勝對餘子，一朝來百回。
愛日經簷煖，游蜂撲紙窗。吾生豈拘束，一笑俯濤江。
伊誰同歲晚，懷抱向君開。烟雨閟芳信，望君來不來。
饑雀啄芳蕾，蠹苔侵碧枝。是中渾不較，刻畫未嫌時。
曠野多風雪，陽和一點通。不應歌兕虎，吾道豈其窮。
草木有麟鳳，衆中分等流。終然浪題品，麟鳳自知不。
蔌蔌碎金英，絲絲鏤玉莖。步摇釵朵見，老眼爲增明。
山礬紛似玉，黄蘗碎如金。二美傳春晚，同心契爾音。
春山疊亂青，春水漾虛碧。大解脫門開，把手拽不入。
翳盡還明極，家鄉萬八千。懸崖重撒手，古劍髑髏前。
趁晴蓋了屋，乘時刈了禾。輸納王租了，鼓腹唱謳歌。
天晴日頭出，雨落階頭濕。寶陀岩上人，猶自不條直。
大火已西流，千山爽氣浮。秋河鳴一鴈，砧杵擣離愁。
一隊衲僧來，一隊衲僧去。打破睦州關，大地無寸土。
經行及坐卧，常在於其中。要識其中事，長汀江水東。
同條不同條，心眼自相照。翻覆論歲寒，不覺拍手笑。
山家冬境致，何處不光輝。大地冰稜合，漫天雨雪飛。
南北山朝對，東西有路分。一步不相到，大地入無門。
爲衆持鉢去，七佛舊儀式。菴園塔廟間，處處遍敲擊。
雪壓雙林樹，風號萬籟寒。瞿曇曾入滅，衲子眼難瞞。
鐘鼓聲喧暄，鳥雀閙中庭。圓通門不鑰，眉毛落又生。
臘月火燒山，胡僧入漢關。一頭卷螺髮，兩耳带金環。
奴見婢慇懃，瞥喜瞥然嗔。瀟湘圖上看，分外好精神。
石壁攙空起，銀河一派懸。貪觀無斷續，來去不知原。
採樵沿嶺去，提水傍谿歸。个般無出豁，七佛不曾師。
出林虎方怒，橫岡蟒正嗔。世無途路客，終是不傷人。
重疊春風面，高低雪滿頭。渠無生老相，孤峻罕人游。
馬革浮屍去，君王太忍人。此山空廟貌，何以勸忠臣。
丹竈功成後，寥寥掩竹扉。但聞蟬已蛻，不見鶴來歸。
四境田相接，烟瀾自渺瀰。客來吟此景，無或比滮池。
東西兩湖水，相並比鴛鴦。湖裏鴛鴦鳥，雙雙錦翼長。
古來名未滅，人好水還清。一讀高僧疏，塵勞悟此生。
短棹經行處，風披藻荇香。中宵孤鶴唳，片月在滄浪。
拍岸浮春淥，菰蒲四遠生。網羅人不到，魚鳥亦忘情。
靜練明田外，源流笠澤通。不因逢歲旱，誰識濟時功。
終與雙溪接，分流入郭來。市橋人影合，不解洗塵埃。
柔櫓聲相應，名齊漢魏收。可憐一溪水，分作兩塘流。
好景明於晝，長浮五色波。一竿吾欲釣，來此聽漁歌。
呼吸風雲合，飛潛自有時。只愁潭底淺，頭角被人窺。
用此臨吳戰，何人爲越謀。夫差曾不寤，亡國始知羞。
少伯曾居此，螺紋吐綵絲。一奩秋鏡好，猶可照西施。
落落梧桐樹，何年作鳳鳴。試看千古翠，流盡一溪聲。
我是滄浪叟，閒來繫釣艭。如何一湖水，丰秀半吳江。
神居陰陽護，尋國捍洪波。莫慮蛟龍怒，年來畏叱呵。
疑著風波惡，民謠亦畏人。築塘成堰後，斬馬祭河神。
舊吏家何在，空尋古柳隄。世情今亦爾，莫笑買臣妻。
竹秀水色浄，忽來雙鳳凰。岐周昔鳴瑞，今復見文王。
一吸長川靜，烟雲忽有無。誰看頷底月，誤欲探驪珠。
入徑深於塢，滄波近馬蹄。每尋蓮社友，咫尺走東西。
玉甃祥光發，難藏世上名。定多慈護力，一飲百疴輕。
神女鍾靈處，真堪療渴羌。滿甖秋玉色，一酌灑清凉。
螳螂方捕楚，黄雀遽乘吳。交怨終亡國，君王到死愚。
此地連江海，曾經古戰爭。干戈今不見，空有射襄名。
吳越爭雄日，區區在用兵。空餘爭戰地，無處不高城。
報越心何壯，貪齊計已輕。忠言殊不聽，何用築斯城。
故城人不見，擊劍淚空霑。一絕悲聲遠，今猶說孝廉。
寂寞黄龍後，紛然壠上碑。廢興無處問，空咏草離離。
自昔干戈地，城空草自荒。漁樵懷舊事，何敢議興亡。
昔日荒閒地，今聞市井喧。人情看促迫，無復似當年。
祗因裴少保，功業敗垂成。往往橋邊客，今猶恨未平。
爲懷陶靖節，無復見其人。誰種橋邊柳，猶含舊日春。
舊址依然在，荒墟未百年。還分一橋水，流入幾家田。
路接張涇近，塘連谷水長。一聲清鶴唳，片月在滄浪。
片雲初出岫，南北自飛揚。舊日橋邊路，猶聞舄履香。
腰枕政亭北，橫斜古渡頭。風吹雙淚落，恨逐水東流。
掾死緣非命，兒來哭未休。舊時亭下淚，疑與水長流。
五馬來何暮，經營指一彈。石碑書近事，留與後人看。
吾州風物好，惟是欠青山。忽有洞庭色，來從一笑間。
波光磨不盡，鏡面絕纖塵。照得紅亭子，亭亭似美人。
竹下清風好，時來挂幅巾。待逢田叟問，知是樂郊人。
有景道不出，須來此水濱。十分花鳥色，團作一亭春。
岸回波曲曲，城轉草層層。忽見桃花落，還知到武陵。
蘚砌迎烟渚，花開忽滿株。春風吹爛漫，如展蜀川圖。
滄波圍四面，艷艷玉開花。自可除簾幕，清香不用遮。
不待東風拆，池塘已自春。試看源上客，猶恐是秦人。
漸放秋風晚，花無爛漫香。淺深紅似錦，散影在滄浪。
茶林那復有，零落付樵人。舊日溪邊叟，空悲二月春。
杳杳雲間路，重重隔翠林。數聲清夜後，來伴月邊吟。
一發連千丈，紅雲出素波。秋風吹欲老，無奈落花何。
遍隴敷青綠，桑麻共幾家。滿城羅綺子，應笑不栽花。
野水連天闊，滄波引釣緡。寄言溪上叟，莫學直鈎人。
猶使樽前客，常懷沒後名。好風吹遠籟，如有笑歌聲。
茲樓當勝地，高望極崚嶒。欲覩青天色，還須上一層。
千秋傳異綵，百尺護雕闌。欲識金龍瑞，丹霄試仰看。
妙手誰烘染，梳烟沐雨姿。一聲長笛晚，人在倚樓時。
天闊冰壺浄，溪平玉鑑寒。卷簾看晚色，鷗鳥並闌干。
田家輕脫屣，聊結浄人緣。影外香燈寂，清風百世傳。
一語合領悟，師承豈在身。戲言廬墓客，未是報恩人。
白毫光未滅，勝事百年中。好是傳燈地，林泉有古風。
石匱埋神物，靈光照夜多。龍歸天上後，無復更風波。
孤塔岧嶢立，猶傳學繡人。五湖如好在，針線不勝春。
白晝重門寂，蒼苔古殿深。老僧香火罷，松柏夜森森。
舊寺丘墟後，重興歲月賒。莫將閒禍福，容易託僧伽。
滿篋藏鋒句，家傳世幾何。遠孫無悟解，却笑葛藤多。
古屋深于洞，門前種白蓮。好尋當日社，重結此生緣。
祗應曾布地，往往化爲魚。一遇丁千騎，禪人便結廬。
昔年池滿地，今見屋耽耽。不結蓮花界，龜魚死未甘。
不入紅塵市，安居三十年。至今庵下路，芳草碧芊芊。
地僻無人到，松風鶴夢清。一燈禪榻畔，自向暗中明。
題詩三過此，坡老昔時曾。悟得成禪指，來爲打睡僧。
寂滅跏趺地，燈光照四時。高僧穿地脈，此意少人知。
寥陽龍已化，華表鶴空悲。欲問梁朝事，惟應老檜知。
老屋無丹雘，空階只翠苔。遶檐看箭鏃，誰記赤眉來。
祗因吳士季，千載仰公神。欲借驅痁術，來臨刻木人。
孝德襄陵久，天然與衆殊。生男不能養，應合愧楊姑。
王有岐夷德，千年貌亦存。我懷三刺史，誰是後來孫。
一笑淮兵却，功成未易論。豈慚顔刺史，詩酒在平原。
一瞑移藩日，邦人昔被恩。步兵碑尚在，功業敢經綸。
人歸天上去，空識舊衣冠。秘錄藏金匱，清風滿殿寒。
弼漢功非淺，讒夫可奈何。海神今亦畏，安敢布風波。
平林標大道，曾是野王居。往事將誰語，淒涼六代餘。
詩老追唐句，閒居築簡齋。芙蓉寒浦外，紅落感秋懷。
發策名猶在，回頭事已非。池塘春草綠，空憶謝公歸。
丹砂猶未就，白髮忽成翁。却有憐春意，栽花向此中。
藏書幾萬卷，歸老此林泉。不爲尋蓴鱠，于公亦有賢。
蒼苔侵壞道，晚雀散空林。莫問人賢否，浮生一古今。
惆悵黎陽客，飄流浙水濱。定忘空腹恨，知是赤心人。
荷鍤從吾後，叮嚀死便埋。人皆譏嗜酒，我獨愛忘懷。
有子如君少，終緣叛國亡。冢前無後嗣，切勿怨張湯。
世事春風轉，榮枯一夢間。繡衣人不見，孤冢舊家山。
不識君名字，應難問子孫。一丘浮水際，神怪欲誰論。
泉下骨應朽，幽魂獨未消。幾番清夜月，孤影度南橋。
傷哉負薪子，五十始登朝。空使埋羞處，山花復採樵。
雙瞳分日月，眉際一星懸。照見人間苦，三辰不在天。
父老懷遺愛，誰傳肘後方。藥囊同日葬，空憶紫元香。
地重因名果，如分沆瀣漿。傷心吳越戰，未敢盡情嘗。
一幅霜縑外，青青出自然。天機何敢議，珍重白衣仙。
節義窮方見，高名薦玉京。一封天子敕，千載故鄉榮。
耳根聽不歇，滴滴冷於秋。疑是山翁醉，巖前枕瀑流。
我琴未弦時，渾然心與耳。自從識開指，反爲琴所使。
清風千古曲，雪澗敲寒玉。誰能繼此音，蒼梧泣脩竹。
草際露華白，天邊雲浪開。好風何處起，和月入簾來。
水將羅带繞，山展畫圖開。二十年前客，身閑又此來。
尚想夷與齊，求仁無怨嘖。誰傳采薇音，荒哉太史筆。
黄精與鉤吻，貌同性相反。寄詩徑中人，采時高著眼。
旱天無覓處，曉雲此無數。只消一縷飛，亦可作甘露。
誰將造化手，開此混沌竅。每夜吐月時，九州同一照。
塞上風塵高，處處尋天馬。只在此山中，無人到圖寫。
本是一頑石，偶如龍角象。至今渴仰人，便作風雷想。
巖根嵐霧深，神龍隠其所。莫恃雲霄近，容易興雲雨。
雲開巖玲瓏，一竅入虛空。亦有閭閻事，何當叩上穹。
羣山雖疊嶂，大海暗來通。氣類倘相應，寸心千里同。
中土太淡素，東皇染半節。此君已不羣，此種更奇絕。
掛起梧桐月，先成一夜霜。與君飛大白，一口吸秋光。
莫訝青山小，山因洞得名。仙人騎鶴去，留蹟在空明。
君許身比稷，視饑真己如。免吾學顔帖，乞米李大夫。
飽我德更勤，青州兩從事。酣飲愧無言，未嘗識奇字。
杜陵四海志，不忍寒颼颼。投我一紅爐，果勝千金裘。
風雪太清白，顧懷似斯人。超然萬松表，一洗肝胆新。
昨蒙記雲萍，得得覩台星。君宜厚自重，絕似前金陵。
非卿橋不立，誰是杜武庫。下浦未更新，過者幾驚顧。
月卿派天河，星橋歎誰可。如彼行道人，病責涉在我。
邁古大夫名，後成大前造。千崖秋氣高，落成偕父老。
江湖道四達，坎險橫危機。一旦席上遇，惠大政豈非。
乾易以知險，履坦期同躋。誓彼不復過，一笑駟馬題。
臨淵似平陸，徐行若安土。推此以扶顛，屹然中流柱。
長纔二百尺，婉若千里隔。天下悅出塗，旁午任行客。
規自趙日久，成令方能之。捄溺由己溺，信惟君子知。
指麾談笑間，朗若月出雲。放之準四海，經濟要屬君。
成須千年固，鉅石不可摧。惟君心如石，迺是爲梁材。
盤龍友龍成，山與巖峻峙。今如添卧龍，壯觀萃於是。
事難處如易，役大辦若細。才力運有餘，大川更誰濟。
往來欲休息，亦可樂自然。上觀雲飛鳥，下看魚泳川。
亭若龍兩翼，欲躍勝高空。濟人幾千百，緒餘不言功。
春意藏山川，如童蒙未發。一朝興勃然，觸處爭英傑。
濃煙籠遠岫，望眼如昏花。欲暮還欲雨，行人始離家。
遠山沒雲煙，不辨形與色。茫如天下垂，前路不可得。
木落葉棲風，陣陣着肌體。應憶故園花，欲開爲寒止。
路傍逢古梅，元是舊相識。花萼知幾多，萼萼相顧惜。
出門逢行人，經緯真如織。織成幅員長，皆是名利力。
共蠟登山屐，俄尋下水船。到家人怪問，滿袖挾風烟。
大面窈深處，神仙碧玉壺。孫郎妙心眼，催作後山圖。
神都旬浹住，大面欠窮探。未盡山中趣，重來賦蔚藍。
羅家隔香積，天國近花坪。何日同搜覽，題詩索載賡。
名山遍宇宙，歷歷紀輿圖。安得身雲水，孤筇自給扶。
雲已安排雪，天仍慘淡風。纜船投古剎，撥火共談空。
寂歷少林壁，酸寒飯顆山。相逢如有舊，示我亦無還。
往事驚心折，三年撚指間。西州門外淚，華屋遽青山。
唐人舊吟處，古殿晝多陰。欲去有餘戀，片雲飛碧岑。
日月疾跳丸，簡篇浩烟海。弓旌誤誘去，歎息可中悔。
馬瘏僕亦倦，得休苦無多。剝啄復剝啄，奈此分陰何。
薰風鎖重棘，襆被去何勇。私我幾日閒，此意千金重。
晴檐蔭虛白，夜燈耿閴寥。自憐聲吾伊，亦復如聞韶。
王事有期程，稱意不可再。寄言山中友，勿誤青衫愛。
一著高一著，一步闊一步。撥轉上頭關，乾坤全體露。
稽首老瞿曇，擔頭入閙藍。炷香三拜了，天上與人間。
春山疊亂青，春水漾虛碧。寥寥天地間，滿眼皆相識。
無門爲法門，三關何用立。熟處既難忘，又從這裏入。
昨日去年去，今朝今歲來。去年去不去，今歲來不來。
咄這乾屎橛，生來太妖孽。堪笑老雲門，一棒打不殺。
出洞昂頭角，回山露尾巴。恩承饒舌力，累我受波查。
手輪摩尼珠，身坐盤陀石。普請大地人，念彼觀音力。
偉哉大法師，逢難轉堅牢。不因登絕頂，爭見白雲高。
未曾移定時，前脚讓後脚。只這一步子，誰人蹈得著。
靜處乾坤窄，閑居日月忙。虛空即妙體，獨露法中王。
剪斷萬絲頭，工夫已成片。針劄不入處，爲渠通一線。
香嚴真杜撰，惡毒無盡限。啞却衲僧口，通身迸鬼眼。
只爲分明極，翻令所得遲。早知燈是火，飯熟已多時。
識得最初句，便會末後句。末後與最初，不是者一句。
突出麻三斤，言親意更親。來說是非者，便是是非人。
不露風骨句，未語先分付。進步口喃喃，知君大罔措。
叮嚀損君德，無言真有功。任從滄海變，終不爲君通。
天晴日頭出，雨下地上濕。盡情都說了，只恐信不及。
路逢達道人，不將語默對。攔腮劈面拳，直下會便會。
過去墮坑塹，回來却被壞。者些尾巴子，直是甚奇怪。
出得出不得，渠儂得自由。神頭并鬼面，敗闕當風流。
諸方深與淺，都在掌握中。撐天并拄地，隨處振宗風。
瞎却頂門眼，錯認定盤星。拚身能捨命，一盲引衆盲。
路轉歌聲杳，夜深雲露濃。美人行月下，秋水汎芙蓉。
雪齋凡數種，此種出清漳。或作西齋號，南州許擅場。
長沙游玩地，多有墨工奇。舊說胡光烈，今誇鄭子儀。
柯山葉茂實，膠法頗精堅。潘李今何處，斯人得正傳。
齊峰何處是，似亦出柯山。此是西山物，研磨雙淚潸。
墨上署臣字，必曾經進來。一年磨一寸，須作墨中魁。
冰魂銷不盡，招得上南枝。依約橫斜影，紗窗月上時。
池底看明月，明月在山頭。清光連上下，分作兩輪秋。
口有綺語債，長詠菊坡詩。最好重陽景，雞肥酒熟時。
此駿産渥洼，神奇莫浪誇。相期千里志，贈子字無邪。
黄檗道場古，裴公心事閒。白詩三絕併，那似敬亭山。
事從塵世去，心共白雲閒。不作遊山計，朝朝飽看山。
摇摇如扇葉，風顫午窗陰。素不生枝節，人皆見赤心。
天晴蓋却屋，乘時刈却禾。輸納皇租了，鼓腹唱謳歌。
傷弓之鳥，見曲木而高飛。有人見得雲門，善爲我辭。
日日日東上，日日日西沉。無爲無事者，子細好推尋。
外闔不閉，跨天下而無蘄。會得許你，陞其堂入其室。
行弔先桃茢，喪車後紙錢。老胡門下客，寧可入黄泉。
野水浮輕楫，暖烟生紫蓴。晚來湖上望，多是罟魚人。
欲識窮原處，何人爲指迷。夕陽鷄犬外，桃李自成蹊。
扶過斷橋水，伴歸明月村。只知途路遠，不覺又黄昏。
青郊鳴錦雉，綠水漾金鱗。安得郢中客，共歌臺上春。
融峯强萬丈，未話足先酸。若不緣雲去，那知星斗寒。
評漫學屠龍，人言枉費工。自非親到者，難與論窮通。
直甚破沙盆，掀翻海嶽昏。頂門真箇瞎，千古累兒孫。
弊衣纏瘦骨，衰髮覆蒼顔。世上底時節，剛然要出山。
雲散千峯曉，神龍應念來。補陀巖上士，心識幾時灰。
顧顧不釋手，提起復低頭。自笑無人買，腥風吹未休。
琅琅流水聲，懷抱盡情傾。不識春風面，雪消梅影清。
江空蘆葉冷，風靜衲衣輕。不得梁天子，無人知姓名。
夢裡昇兜率，閻浮待下生。不須呈懵袋，亞毒已流行。
鬰鬰冰壑姿，株株手親植。欲知來去蹤，雙峯聳寒碧。
用智恰如愚，無人辨得渠。粃糠和月擣，意在脫衣盂。
石禪寒到骨，松雪照清眸。此道如山重，難將一臂酬。
草枯山欲冷，逗曉入重雲。一箭無雙中，何如射一羣。
邂逅漉籬翁，言談耳又聾。不知何處去，破帽裹西風。
閉戶復携鉏，雲深路更迂。須知形影外，肝膽向人輸。
忍寒騎瘦馬，雙眼碧於秋。寄語王公道，無錢買沃洲。
日暖跨馿出，溪橋款步行。因思遭攧處，寸草不曾生。
朝看白雲去，暮騎黄犢歸。山窮橋斷處，鷺鷥那得知。
袈裟裹草鞋，赤脚桐城走。只者破生涯，抵死揚家醜。
去見神鼎諲，絕叫屋梁倒。不得脫手法，打折你馿腰。
接納少機關，勘驗無眼目。時時膈氣築，只要煨蘆菔。
雲霧充饑腹，烟霞補破衣。祝融峯頂寺，幾度對斜暉。
孤舟十萬里，委命在危流。五葉芬芳後，神州法已秋。
雨過天風靜，波光似鑄成。不須頻鑑照，妍醜自分明。
開窗種脩竹，鑿石搆方池。良夜月來此，勞生幾箇知。
惠理呼猿日，葛仙成道時。地勝人難到，去來誰得知。
秋竿倚石臺，沙鳥暗相猜。一草有時動，幾朝魚不來。
一梁對一柱，綽綽自橫陳。誰擬復誰即，溫然無故新。
一年田地熟，賦外樂天真。便不打鼓笛，也是太平人。
葉深烟氣暖，秔軟骨毛香。巢許垂清節，臨流不爾忘。
春水綠浮影，山光瀉入懷。因思善牧者，隨分納些些。
芳心塵外潔，道韻雪中香。自是神仙骨，何勞更洗粧。
毫端不及處，精神殊可掬。靡靡聽談玄，六月添重服。
純去自忘牧，青蓑柳影中。不餐欄外草，知是幾春風。
尋常忘物我，渾不涉希夷。夢落秋壇冷，從教斗柄移。
懷州牛喫禾，益州馬腹脹。天下覓醫人，灸豬左膊上。
丁寧損君德，無言真有功。任從滄海變，終不爲君通。
渺渺晴烟薄，蒼蒼古樹昏。天涯殊未足，對此暗消魂。
諸佛出身處，千般謾度量。東山行水上，眨眼過扶桑。
松鳴山欲浮，昨夜春風過。曉戶啟晴光，早鶑啼一箇。
朝吟還自酬，暮吟還自酢。年光整整來，山房人亦樂。
酒力欺寒淺，心清睡較遲。梅花擎雪影，和月度疏籬。
白鳥衝烟去，山僧渡水來。竹籬茅舍外，忽見野梅開。
鼓櫂過前灣，推篷破旅顔。山回流水轉，烟逐曉雲閑。
仙翁去不還，石井烟霧白。誰能躡其蹤，勾漏良吾宅。
井空寒不流，汲取不知夏。披襟醉瑶華，白榆歷歷下。
飲月漱吟齒，心事何輪囷。醉舞影凌亂，子其謫僊人。
老蟾挂青冥，寒影墮秋渚。流聲到楚澤，千古相溶與。
露氣粟我膚，棄捐掌中月。高眼沒雲鴻，澄輝眇窮髮。
天風來廣寒，吹下雲錦裳。雖無金錯刀，緹革余敢忘。
歌子秋風疊，誦子明月篇。信有習鑿齒，勝讀書十年。
橫石架廣門，天風自來去。夜半聞洞簫，知是神遊處。
今人宗晚唐，琢句亦清好。碧海掣長鯨，君慕杜陵老。
月明孤嶼雲，一鶴唳清夜。和之以君詩，竹牖寒燈下。
倚馬揮萬言，跨馿哦一字。遲速不須論，紉雲看奇思。
兔狡應多穴，狐妖解首丘。一巢鳩樣拙，何計老菟裘。
四望黯同雲，平湖墮銀漢。一葉柳邊來，應是寒澌泮。
才退愁無友，時艱悔有家。鄉心慙杜宇，世事付楊花。
虛心懷月明，勁節挺玉立。豈是外春風，春風無處入。
歲宜鄉里守，杯共弟兄銜。明日人相問，行年五十三。
觀國丹心切，橫舟綠水遲。東君如有意，風返曉江吹。
上到北高峰，京城一方冊。天邊極雙眸，雲闊海門白。
鄱陽湖口縣，山合鎖人烟。石壁排屏翠，臨江障百川。
秤錘盤巨石，藏重亦藏輕。待出持衡手，一匡天下平。
昔仕年傷早，今歸計恨遲。頼存南嶽草，可答北山移。
城中人怪我，清旦買芒鞋。君若知其趣，還應日日來。
玉轡上沙堤，金鞍戍磧西。何如寒澗底，落日蹇馿嘶。
就泉爲碓屋，纍石作書龕。有意耕汾曲，無心起水南。
市脯店猶遠，刈芻人未歸。夜深語童子，且掩半邊扉。
路危防陟遠，溪黑阻窮深。涼月如高士，頻招未出林。
巖僧殊好事，絕頂廟龍君。勿笑一泓水，能生六合雲。
崖居供給少，不用犬防籬。只恐偷兒黠，來窺壁上詩。
山中無價寶，月色與泉聲。莫向貴人說，將爲有力爭。
玉筯篆文古，銀鈎楷法精。得知千載下，時有打碑聲。
淒風轉林杪，露坐感衣單。不道山中冷，翻憂世上寒。
霜下石橋滑，蛩吟茅店清。夢廻殘月在，錯認是天明。
恨余行李速，愧子酒杯長。日暮于誰屋，天寒陟彼岡。
自笑如窮鬼，相從不記年。每煩詩餞送，不止辦車船。
挹君如玉雪，未易得親疎。何日深山裏，同燈共讀書。
昔夢游湘水，琴書寄葉舟。安知三十載，真作夢中游。
聞說萍鄉縣，家家有絹機。荒年絲價貴，未敢議寒衣。
嶽下無耆老，何從訪舊聞。不知紫巖墓，更隔幾重雲。
明仲竄蠻煙，欽夫棄盛年。空令後死者，有淚滴遺編。
昔者監香火，今焉裂芰荷。祝融應冷笑，還肯再來麽。
庭下薔薇樹，花開玉雪毬。主人明日去，相對似含愁。
鄰曲無還往，何由有別情。惟應小窗月，長記讀書聲。
久不聞烏鵲，朝來噪不休。殊鄉無喜事，應爲買歸舟。
官滿無南物，飄然匹馬還。惟應詩卷裏，偷畫桂州山。
兒童娛膝下，母子話燈前。却憶江湖上，家書動隔年。
北戍邊城下，南遊瘴海頭。不知天地內，何處可逃愁。
絕愛牆陰橘，花開滿院香。鄰人欺不在，稍覺北枝傷。
孚若如天馬，軒昂不可羈。爲貧疎飲客，因病出名姬。
弛檐逢除夕，檀欒共擁鑪。把如爲客看，還得似家無。
架書多散亂，信手偶拈開。匹似前生讀，茫然記不來。
手種梅無恙，蒼苔滿樹身。可憐開較早，不待遠歸人。
格力窮方進，功夫老始知。儘教人貶駁，喚作嶺南詩。
玉座見圖歎，纍纍菜色民。如何崔白輩，只寫蔡奴真。
向來與相國，投分自鍾山。不入翹材館，甘爲老抱關。
下吏語尤硬，投荒身轉輕。不然玉局老，肯喚作先生。
小家三兩戶，荒巘萬千重。有月犬時吠，無人泉自舂。
月落宿禽起，幽人殊未迴。不知何處磬，迢遞過山來。
元祐賦律古，熙寧經義新。請君忙改藝，詩好誤終身。
自傷臨郡淺，有愧在民深。稽首文公廟，由唐直至今。
既收其印綬，猶送以車船。回首柱下史，江邊更可憐。
昨日專城守，今朝失國人。乾坤如許大，無地著孤臣。
赫赫戎衣定，區區扣馬非。如何孤竹子，嫌粟不嫌薇。
丘筆鄭克段，軻言象愛兄。回天力不足，削地罰猶輕。
一州兩遷客，無地頓奇材。方送端明去，還迎博士來。
無盡頗縱橫，晚方攻蔡京。猶稱賢宰相，應爲客先生。
告子早不動，先師四十餘。乃知盧行者，暗合秀才書。
夜夜各趺坐，朝朝同打齋。不知那箇子，曾夢祖師來。
山川殊壯麗，井邑亦繁雄。獨有羊城廟，蕭然瓦礫中。
已報行營入，猶夸僣壘堅。何曾陵谷變，但見市朝遷。
鋹也騃孺子，并蛙徒自尊。如何南武帝，面縛向夷門。
具艦逃安往，焚巢潰不支。區區一州力，不足辱王師。
宣勸猶疑鴆，龍顔笑引觴。絡鞍奉明主，執梃長降王。
身是假皇帝，國由內太師。僞朝舊宮殿，歷歷有遺基。
香火萬家市，煙花二月時。居人空巷出，去賽海神祠。
東廟小兒隊，南風大賈舟。不知今廣市，何似古楊州。
俗情重蒲飲，故事按舟師。莫倚無山越，閑將作水嬉。
占斷百花白，摘來三伏涼。著身素馨國，荀令未爲香。
瓜果跽拳祝，㬋羅撲賣聲。粵人重巧夕，燈火到天明。
名荔絕甘冷，與莆爭長雄。不逢蔡公譜，埋沒瘴煙中。
吾生分裂後，不到舊京遊。空作樊樓夢，安知在越樓。
突薪初不戒，綆缶始言功。累甓爲牆壁，前人智未工。
復關無雅操，涉洧有遺音。未可繩三尺，檳榔當委禽。
沐髮眠常晏，濡脣飲不多。誰云五瘴毒，常備四時和。
非有干時策，聊爲避地圖。昔人補勾漏，老子管仙湖。
役民如犬馬，國破作降俘。往往湖中石，宣和艮嶽無。
怪怪奇奇石，誰能辨醜妍。莫教贊皇見，定輦入平泉。
觀寺臨湖上，亭臺出柳間。都忘來五嶺，將謂在孤山。
尉佗故秦吏，堪執酇侯鞭。箕踞問使者，吾方帝孰賢。
已作南夷長，那爲北面臣。未忘真定冢，畢竟是華人。
漢人稱勁粵，累世不加兵。狂卒纔三百，如何便縋城。
漫費人蒸土，常如物潰堤。傍疑爲息壤，下恐有蟠泥。
郭外皆鯨浸，區中等螘窠。若無西鴈翅，客子奈愁何。
瀕江多海物，比屋盡閩人。四野方多壘，三間欲卜鄰。
世間平遠景，萬幅在洪家。晚至番君國，方知不是夸。
一棹微茫裏，孤亭紫翠間。恍疑涉彭蠡，又似訪廬山。
江險不容極，禹功胡可忘。向來小龍子，衮冕食千羊。
夾立朝羣玉，濃粧列萬筓。中州不敢頓，拋在瘴雲西。
茆山千萬疊，不得見天全。帆出扶胥口，無山只有天。
雪冒禹碑石，雲埋泌草堂。早知抱遺恨，悔不挾乾糧。
半夜黄天蕩，樓船雪浪中。當年草檄客，今日負樵翁。
太武求溲處，支祁著鏁邊。淮風晨裂面，淮浪夜驚船。
展卷嗟丘也，東西南北人。昔還行脚債，今作卧遊身。
一匹好東絹，天寒家未溫。儘教兒拆繡，閑管婦無禈。
宗周危可憫，萇叔死非難。臣血三年碧，臣心一寸丹。
不怨窮并佚，能安小與卑。何須立奇節，展季即吾師。
忿懟及韓駟，荒唐入郢鞭。樂生端可拜，寧死不謀燕。
羋姓且爲虜，纍臣安所逃。不能抱祭器，聊復著離騷。
寄聲謝絳灌，勿毀洛陽人。歲晚治安策，諄諄禮大臣。
孝廉已稱帝，賓佐盡封侯。不道投荒客，交州白了頭。
鬼質內持衡，胡雛外握兵。一朝臨白刃，乞米老儒生。
幸自忤將軍，那堪觸太真。世無郭中令，誰贖謫仙人。
飲食晚由竇，門庭誰敢闚。禁中無急詔，不記奉天時。
貂璫竊大柄，韋布獻孤忠。牓出惟風漢，無名在選中。
不愁兒足凍，第恐母心傷。所以子范子，惟彈一履霜。
莫親於父子，天性有時移。竟以婦爲厲，空令傳作詩。
君父如天地，雖逃安所之。可憐共世子，死不恨驪姬。
親劬何以報，子職貴乎勤。梨本非難熟，瓜殊未易耘。
伍奢呼二子，一至一奔焉。逃父吾無取，讎君亦未然。
詔自沙丘至，如何便釋兵。君王令賜死，公子不求生。
聖經非拒父，古誼有傳賢。據以兵求勝，彊能智自全。
晨興風色惡，日晏汲歸遲。寧與閨中訣，莫令堂上饑。
禮律通稱母，寧分繼與親。乃知履霜子，絕似卧冰人。
智出建成上，賢於子糾多。至今稱讓帝，當日喚寧哥。
木主來西土，檀車濟孟津。只應千萬世，瞻仰首陽人。
賢矣兩家臣，存孤極苦辛。後來有曹馬，亦是受遺人。
稷下空多士，誰爲國重輕。列城七十二，死者一書生。
六國鈞南面，甘爲北面臣。向微生一叱，幾帝虎狼秦。
紛紛荆聶輩，猶有利而爲。智氏已無後，先生欲報誰。
已設床臨牖，何須綬著身。遂令移鼎賊，知愧飾巾人。
卜築堪容膝，休官免折腰。寧書處士卒，不踐寄奴朝。
唐德雖中否，猶能愧畔臣。盡驅汙賊者，往拜詐喑人。
城去曾聯疏，宣收亦舉幡。向令無太學，安得有何蕃。
節將飛颺去，牙郎賣弄餘。唐臣不負國，惟有一尚書。
一聞堯禪後，洗耳急歸休。鄰叟嫌泉濁，牽牛飲下流。
皇皇問津者，藐藐耦耕人。不識吾夫子，寧非古逸民。
客云自孔氏，不覺喜逢迎。止宿見二子，孰云無世情。
上古聞巢父，衰周有楚狂。由來豪傑士，不必待文王。
去避坑焚禍，來成羽翼功。留侯不自語，驅使紫芝翁。
尚恐公汙我，何妨史失名。深衣與短製，同召不同行。
幸自沉冥去，無端物色求。蓑衣亦堪釣，何必被羊裘。
肅宗漢明主，猶惡五噫詩。一旦拂衣去，世人那得知。
採藥棲遲穩，燃萁篡奪危。景升不愛子，却念德公兒。
太公輔西伯，嚴子客東京。獨有汾亭者，無人得姓名。
歷歷非諸子，駸駸及聖丘。乃知焚籍相，亦自有源流。
决去先生勇，懷安二子慙。向令猶在坐，楚市赭衣三。
偶脫驪山厄，龍鍾九十餘。誰知漢掌故，傳得不全書。
面折公孫子，堂堂負直聲。安知上前議，那復有黄生。
綰臧不自保，强致老先生。魯邸今朝罷，蒲輪昨日迎。
茂陵輕樸學，寬對乃忻然。口謾談三代，書纔說一篇。
竊弓俱奮臂，窺鼎迭磨牙。同姓餘中壘，昌言抑外家。
舊𠎝臣學淺，晚召主恩深。莫鑒蕭張否，重來遂病瘖。
新箋傳後學，古訓發先儒。不擬狂年少，燈前罵老奴。
當時三晉地，已有聖人生。不曉河汾氏，爲隋策太平。
棄甲爭先去，收兵殿後回。但云馬不進，應自聖門來。
數戰數敗北，寧非將略疎。收功一匕首，安用讀兵書。
浪說三遺矢，猶堪一據鞍。君王不自試，耳目信人難。
說客爲秦諜，君王信郭開。向令名將在，兵得到叢臺。
太息臣無罪，胡爲伏劍鋩。悲哉四十萬，寧不訴蒼蒼。
絕漠功雖大，長城怨亦深。但知傷地脈，不悟失人心。
塞外傳烽急，雲中調守難。誰爲帝言者，白髮老郎官。
飛將無時命，庸奴有戰勳。誰憐老衛尉，身屬大將軍。
土室不堪處，其如瘴毒何。莫年款段馬，有愧少游多。
除却祖生外，餘皆在下風。老奴口耳小，安得肖司空。
不能戰涿鹿，聊復隠崆峒。揮手謝軒帝，毋煩順下風。
活得如彭老，憂愁八百春。頻爲哭殤叟，屢作悼亡人。
了不見矜色，晬然真德容。先生新沐髮，弟子歎猶龍。
肉身無羽翼，那有許神通。會得泠然意，人人可御風。
白骨因誰活，青牛與爾俱。未酬再生德，更索積年逋。
宿有驂鸞約，飄然遡碧霄。不爲君主鬯，却伴女吹簫。
子羽徒扛鼎，其如欠轉圜。不能决王霸，聊去作神仙。
忽棄國中去，疑爲方外遊。早知守都厠，何似莫仙休。
忽去爲吳卒，深逃安漢公。翻身天地外，脫屣市朝中。
藥品用昆蟲，遂虧全活功。至今仙未得，只在蜀山中。
世傳漢明帝，始夢見金身。曷不觀列子，西方有聖人。
面色削瓜黄，眉毫覆雪長。安知四天下，只在一禪床。
放勛訪吾叔，魯叟問弘聃。所以此童子，諸方亦遍參。
直以心爲佛，西來說最高。始知周孔外，別自有英豪。
明鏡偷神秀，菩提犯卧輪。更將舊衣鉢，占斷不傳人。
若非大氣魄，只是小機鋒。老子一聲喝，學人三日聾。
此老手中棒，輕輕也有瘢。佛來與三十，某甲莫須餐。
若以色見我，幾於貌失人。林公少鬚髮，澄觀欠冠巾。
值亂行何適，隨緣住亦安。能將石虎輩，只作海鷗看。
寺甲於江左，身迎入禁中。如何浄居殿，餓殺老蕭公。
俱著錦衣裳，憑誰辦綠黄。可憐君耄矣，賢嬖不賢姜。
甫聞阿嬌進，又報衛娘留。莫倚金爲屋，重重只鎖愁。
玉座吞聲別，氈車觸目悲。如何漢公主，去作虜閼氏。
歆已作佐命，雄甘爲大夫。獨餘黄室主，不肯面新都。
倉皇問君父，忠孝兩關心。絕勝杞梁婦，惟知哭藁砧。
昔有二人貧，耕田與負薪。朱妻恚求去，郤婦敬如賓。
夫節獨高古，婦賢傳至今。既爲加美謚，復不用邪衾。
不敢怨夫子，徒悲誤妾身。安知同穴者，乃是乞墦人。
彼雛飾容服，吾穉業耕鋤。不以貧慙富，賢哉婦儆夫。
尊嫜有嚴命，妾不獲從夫。去去猶回首，諄諄別小姑。
貴賤有定分，勤勞無怨心。若令逢呂武，亦化作姜任。
恍惚疑如在，纏綿愛未休。明知已仙去，猶欲出神求。
獸不能加害，傾身障赭紅。安知丁與傅，他日鷙於熊。
妾命薄如紙，君恩冷似冰。生當事長信，死願奉延陵。
主命亦危矣，媼謀真拙哉。煩君賜妾杖，嗔妾覆君杯。
粧束姑隨世，風流亦動人。等閑擁髻語，千載尚如新。
誰謂曹瞞智，回頭玉座空。向來臺上妓，盡入洛陽宮。
殘香猶在笥，舊曲尚書裙。不及新歌舞，樽前奉主君。
向來金谷友，至此散如雲。却是娉婷者，樓前不負君。
忽見牙郎態，吁嗟悔失身。不虞小婢子，曾是柳家人。
兩國爭衡際，諸君袖手觀。羣然著珠履，誰肯捧銅盤。
把袖謀幾售，開圖計忽窮。空遺千古恨，不中祖龍胸。
頓無英霸氣，尚有婦兒仁。聞漢購吾首，持將贈故人。
辛苦傭耕久，饑寒謫戍餘。竟令秦失鹿，首爲漢敺魚。
殿上俄流血，沙中竟脫身。乃知燕刺客，有媿漢謀臣。
貴不見渠面，危曾活爾身。柰何施一飯，便責翳桑人。
南面稱孤貴，西京謁帝卑。誰能如李密，更望一台司。
向令從七國，是自列陪臣。太尉空稱賞，非知劇孟人。
魚服俄離網，龍泉忽缺鋩。却將江左業，分付紫髯郎。
戴昔劫名士，周嘗暴里人。少年一蕩子，歲晚兩忠臣。
遺書今羽化，傳者匪真書。此老縱橫祖，儀秦得緒餘。
雖以賓師待，幾於妾婦然。不羞君割地，謾對客談天。
韓子流於慘，聃書妙造微。百年同一傳，誰是復誰非。
夸大帝傳由，形容跖侮丘。僅饒聃禦寇，共載一虛舟。
白髮夷門老，能興晉鄙師。魏王備它盜，曾不備如姬。
不待精神契，惟憑頰舌求。莫年薦燕客，差勝似穰侯。
常産常心論，平生不謂然。晚知蘇季子，佩印爲無田。
北面老先生，人間事飽更。不聞求樂氏，但見薦荆卿。
焦子如天膽，秦王似屋嗔。如何刀机上，活得解衣人。
酈生方橫死，蒯徹亦陽狂。設不逢劉季，同趨一鼎湯。
墨子城無恙，公輸械有窮。要須能壁立，未可恃梯攻。
石馬殘陵下，金鳬出藏中。誰云樗里智，卜墓近秦宮。
巧言愚冒頓，厚賂餌閼氏。祕計言之醜，剛云世莫知。
危晁知不免，削楚慮空長。東市哀朝服，西京號智囊。
老賊有肝鬲，多爲德祖窺。誰令預籌事，更與共觀碑。
全活嚙鞍吏，平章秤象船。丕乎真有幸，舒也竟無年。
殺身明逆順，濡足救危亡。未必荀文若，甘爲操子房。
華容蘆荻裏，一炬可無遺。歎息劉玄德，平生見事遲。
征南滿腹智，實似小兒癡。漢水有涸日，沉碑無出時。
肘後臣非靳，胸中彼未純。乃知兵妙處，不可妄傳人。
带從內府頒，枕出古陵間。却笑韓宣子，區區愛一環。
童作夫人紡，藏錢百萬多。不知三篋內，還記舊書麽。
虎視無强對，鴟張有篡心。可憐臍裏燭，不照塢中金。
惜李常鑽核，商財自執籌。如何嵇阮輩，放入竹林遊。
金谷觴豪友，珠樓擁艷姬。南交來處悖，東市悔何追。
左氏譏懷璧，楊公却袖金。安知機巧者，藏得叵羅深。
玉檢匪頒隆，珠簾餽遺通。更揮諛墓筆，褒讚死姚崇。
三千兩鍾乳，八百斛胡椒。不悟口中襪，猶貪掌上腰。
沒有財遺臭，生無善可傳。向來堆白屋，盡是窟郎錢。
五季驕諸鎮，終朝易千人。使無孔方癖，猶是晉名臣。
聚橛并番楀，今猶唾姓名。國人深可畏，尹氏更須平。
西子宴姑蘇，靈胥賜屬鏤。如何居上宰，忠越不忠吳。
豫建無長慮，旁窺有販心。絕嬴由呂相，繼馬乃牛金。
焚餘寧有籍，坑後更無儒。不解愚劉項，翻令二世愚。
極力排舒黯，聯翩去不迴。惟應刀筆吏，時得到翹材。
佞幸傳呼至，師臣傴僂迎。暮年靈壽杖，幸自可扶行。
二相去留際，中原治亂分。異時馬上淚，遥灑曲江墳。
僣僞蟠宮闕，忠賢血賊庭。相君無喜慍，面色只藍青。
本欲除閹腐，安知召寇戎。緇郎不爲相，朱賊得稱雄。
坐閲數朝主，竟爲何代人。漢官敭歷遍，更作虜師臣。
哆侈何其甚，憂傷只自知。雖經夫子筆，不廢寺人詩。
國漸移田氏，人誰悟景公。牛山兩行淚，據與寡人同。
嬖與賢分國，賢疎嬖在旁。未嘗無樂克，其柰有臧倉。
但見顓朝久，誰知媚竈勤。紛紛由嬖進，非特一商君。
歸自沙丘後，因專定策功。國由中府令，帝在望夷宮。
費亭侯在日，亂已有萌芽。養得螟蛉種，猶能覆漢家。
舉國排閹尹，還鄉少弔賓。太丘芻一束，全活幾多人。
五十年間事，渾如曉夢餘。三郎南內裏，何况老家奴。
國老辭機密，閹兒叩緒餘。殷勤傳一訣，莫遣上觀書。
敕使爲唐患，忠唐獨有君。晚知王自取，悞殺老監軍。
盡識葠無毒，明知堇有災。安知嘗試者，百死百生來。
厥初賦形貌，固已具陰陽。素問無人讀，流爲采戰方。
疾始於榮衛，哀哉不豫謀。貪生諱聞死，天下幾桓侯。
壽有可延理，醫無不死方。扁曾憂骨髓，和亦畏膏肓。
自昔名高世，皆由藝入神。未應除扁鵲，世上便無人。
秦法嚴堂陛，秦兵遶殿廬。如何危急際，只有一無且。
古來神異少，天下妄庸多。文帝能全意，曹瞞竟殺佗。
跳入無人見，誰知有路通。長房非黠者，草草出壺中。
方差能臘腹，學誤至漸襟。幸有經文在，休於注脚尋。
女子乃知我，明朝變姓名。可憐逃不密，猶迫詔書行。
列書詫知死，楚些說招魂。尚莫窺壺子，安能返屈原。
繇語幾於讖，流傳信有諸。王何謾辛苦，易自是占書。
魚腹纍臣訣，蛾眉衆女仇。靈均空發問，詹尹若爲酬。
宋賈兩名士，茫然立下風。信知古賢聖，多隠卜醫中。
巧歷雖千歲，先知一日差。未能下算子，亦道是占家。
賣卜本逃名，下簾無市聲。如何穹壤內，知世有君平。
元帝何曾諭，京生自此疎。區區推卦氣，欲撼石中書。
平叔知幾語，疑於易學通。歲朝不相見，隔日問三公。
逆知生女主，預說覆唐宗。誤殺五娘子，安知在後宮。
似有人推背，相傳果是非。請君看祕記，若箇泄天機。
義理無窮盡，雖丘或未知。老聃與項橐，聖豈有常師。
函谷非無士，登庸乳臭兒。空令園綺輩，頭白不逢時。
子羽力扛鼎，諸侯屈膝臣。能從小兒語，盡活一城人。
武帝有荒志，終童無遠謀。長纓自繫耳，莫繫越王頭。
擊蒙鑿帝竅，躐等尊玄經。混沌死七日，童烏夭九齡。
彧作操謀主，羣爲丕上公。暮年翻有愧，膝上與車中。
二穉吁何罪，冤猶在史書。老瞞渾忘却，只記哭倉舒。
但愛梨并栗，不傳琴與書。乃翁莫惆悵，它日舉籃輿。
牧有諄諄誨，宜無赫赫聲。假令如叔父，一世得狂名。
座上交游廣，城南講讀餘。如何萬金産，只解八分書。
舉國聽桓子，呼天誄孔丘。可憐倚楹女，徒爲魯君憂。
神女登徒子，微詞未必然。感襄通一夢，窺玉費三年。
狡獪疑爲幻，姝妍復似魔。殷勤把花去，莫惱病維摩。
天子覽書悲，肉刑無復施。不惟嘉烈女，亦自活神醫。
穹壤有時敝，娥名萬古垂。直從彤管筆，便到色絲碑。
古人重言德，初不論傾城。切莫傷容鬢，猶堪嫁孔明。
竹笥并綀帔，何妨托妾身。若逢夫壻問，向道乃翁貧。
出塞男兒勇，還鄉女子身。尚能吞北虜，斷不慕西鄰。
琴挑何曾動，梭投未免慙。女郎循古禮，元不解清談。
首如飛蓬亂，家賣漉籬供。老漢驚吾女，禪機捷乃翁。
觸石纔膚寸，垂天忽怒飛。道人不出戶，笑汝出還歸。
三相入朝馬，諸姨照夜驄。故應留小蹇，專載拾遺公。
花鳥皆詩料，江山即畫圖。暮歸錦囊重，壓殺小奚奴。
錢子非仙者，种郎豈隠哉。先生閉門睡，弟子下山來。
曾箴王太尉，亦諷寇萊公。無端兩丞相，有愧一山翁。
吟共僧同社，居分鶴伴間。魂歸應太息，亭榭遍孤山。
晚喜貛郎學，前知杜宇聲。乃知常處士，不及邵先生。
浪說身如蝶，安能及蝶哉。穿花終日去，據槁霎時回。
異世猶相惎，同時必見攻。區區一枝筆，悔惜與文通。
偶然眠一覺，推枕起來驚。寂寞猶前日，榮華已隔生。
築館如蕭史，專城似買臣。不知身是幻，錯認夢爲真。
隠衣先自著，舂具亦同操。不但鴻高節，鴻妻節更高。
度朔山尤遠，酆都獄甚寬。儺驅頑不去，愈送瞥然還。
不但烹三庶，東宮亦屢危。元來玉環子，別有錦綳兒。
素艷羞粧額，紅膏妒雪膚。寧臨白刃死，不受赤眉污。
堅白相非是，高虛目送雄。遠公差解事，孔老各牢籠。
凍合千門閉，傳呼一市驚。豈無僵卧者，輦轂未知名。
但見籃輿出，安知酒榼空。老僧翻折本，收不得陶公。
共餐鱸一箸，各飲酒三升。客去主人睡，明朝醉未興。
陟淺猶須杖，誰云佛有神。乃知杯渡者，祇是熱瞞人。
一虎雖兇暴，其尊孔釋同。矯情饋夫子，合爪禮澄公。
紫袍臨蜀殿，黄屋建梁臺。異世爲鵑去，前身作蚓來。
去國有華髮，出關無送車。未能盡韜晦，紫氣作前驅。
却萊辨夷夏，隳郈肅君臣。丘豈生知者，聃非絕滅人。
狼煙起幽薊，鳥道幸岷峨。穆滿尚八駿，隆基惟一騾。
失守文皇業，來聽望帝聲。向令曲江在，吾豈有茲行。
畏死仕新室，輕生謝季倫。細評投閣者，大愧墜樓人。
帝令工寫貌，相諷尹加笞。且賞折枝杏，休嘲有靨枝。
極目無邊際，惟天與水連。煙中帆幾點，若箇是君船。
背冷來趨暖，雖微善自謀。如何纔得意，飛去不回頭。
曉霧輕綃捲，嵐光抹黛新。蕭條數家聚，三兩趁墟人。
估客繫征纜，漁家收釣筒。何妨千嶂黑，猶作半江紅。
寄聲謝軒帝，不必奏鈞天。一碧九萬里，橫吹鐵笛眠。
楚澤秋聲早，湘山暮色遥。偏來短篷上，終夜滴蕭蕭。
問寺莫知處，躋攀又溯洄。惟鐘藏不密，日暮過溪來。
縴路泥尤滑，柴門掃不開。子猷返棹後，不見有船來。
綠野池新鑿，平泉墅又開。迺知造凉殿，諫者不能回。
駿馬如花妾，平生不負春。如何飛燕語，不恕輦邊人。
相國私英倩，將軍嬖子都。可憐洛陽令，只問主家奴。
恍惚天書事，莊嚴土木功。暮年王太尉，典領玉清宮。
養成河北賊，挑致海東夷。空國坐朋字，亂華由黨碑。
雖則仇平仲，何曾問大年。崇寧一相拜，元祐幾人全。
登庸局面變，報復念頭差。貶削村夫子，褒崇笑夜叉。
著論貶臨川，談經抑老泉。權書并字說，究竟果誰賢。
至郭陪清語，留衣示別情。奈何鳳翔骨，不得憲宗迎。
劍履崇刀筆，鈞衡付蹶張。賈生年尚少，且去傅諸王。
墜幘長鬚醜，遺靴一足濡。不須訶小鬼，爛醉要渠扶。
釀者不沾唇，旁觀吸者顰。翁真堪宰相，嫗亦可夫人。
咬韲饑餓□，□□□□□。乍可訓童子，誰能說老兵。
舜提歸□□，□□□□梁。束手無爭執，應慚此璽郎。
君耳污□□，□□□□灣。首陽落第二，前已有箕山。
□□□□□，□□□□池。却恐魚之樂，莊生未必知。
□□□□□，□□□□□。不必詢名姓，知渠是謫仙。
□□□□□，□□□□□。歷歷丹青意，如譏睡海棠。
衣襟成墨色，面目带煤塵。盡愛爐中獸，誰憐窯下人。
牽羔仍抱子，翁媼各鶉懸。破扇題周易，全家頼卦錢。
三間參佐廨，昔也處先公。矮屋兒無歎，翁生矮屋中。
守相卿耆舊，相逢必霽威。渠寧私邑子，汝勿視翁歸。
祿米皆前定，分銖不可添。園葵莫爭利，鄰棗亦傷廉。
寧游屋溪畔，勿傍盜泉邊。監竹不食笋，先賢樣在前。
莫歎家庭遠，卿侯即父師。尚於吾繾綣，定不汝瑕疵。
先緒微如綫，未知誰亢宗。翁猶慙父祖，汝可復慙翁。
十載脾神厄，何曾食有魚。擊鮮徒溷汝，遺鮓適憂吾。
記取元城語，南州熱異常。別無衛生訣，止酒是丹方。
博士今儒彥，遥知講席重。汝宜束脩往，吾亦執經從。
汝幼不努力，忽爲三十餘。勉旃教汝子，要付善和書。
食指清晨動，饞涎異味來。高情分石芥，辣性似徂徠。
自幼耽章句，年高竟未工。自稱豁達老，人號囁嚅翁。
莫耗官倉粟，休貪御手羹。新年採薇食，詩比舊年清。
拔丁而去矣，袖瓦似要之。誰道州人薄，君行有綵旗。
不曾窺戶外，偶出至溪邊。欲訪斬蛟廟，聊呼放鴨船。
桃李已成塵，葵榴各鬭新。紅顔年少子，白髮背時人。
餐菊飲朝露，平生不歠醨。與龍爭角黍，無乃謗湘纍。
喚起龍泉老，儂今把釣緡。還公旗與鼓，別付奪標人。
不喜追風驃，尤憎競渡船。寧爲之反殿，怕著祖生先。
時服頒周府，薰絃奏舜廊。未知新帖子，幾首似歐陽。
客屨自來去，山翁病不知。座無麴道士，門有艾天師。
兒女需京纈，經時買未歸。似嫌無艾虎，不肯換生衣。
韓廟坡爲記，羅池愈製碑。老農不識字，自唱送神詩。
朝朝責太平，日日御延英。欲識太平處，鼕鼕社鼓聲。
會解垂要理，真詮羨非深。意大誰教指，因緣善歸心。
解垂要理真，詮羨非深意。大誰教指因，緣善歸心會。
求比舊前憂，依述最亨知。休以祐然留，希佛背生推。
比舊前憂依，述最亨知休。以祐然留希，紳背生推求。
舊前憂依述，最亨知休以。祐然留希佛，背生推求比。
前憂依述最，亨知休以祐。然留希佛背，生推求比舊。
憂依述最亨，知休以祐然。留希佛背生，推求比舊前。
依述最亨知，休以祐然留。希佛背生推，求比舊前憂。
依憂前舊比，求推生背佛。希留然祐以，休知亨最述。
憂前舊比求，推生背佛希。留然祐以休，知亨最述依。
教訓大寬深，古羨協真齊。要運解觀心，苦善業因迷。
秋風雪月天，花竹鶴雲烟。詩酒春池雨，山僧道柳泉。
餐霞成鶴骨，餌藥駐童顔。靜想神仙事，忙中道路閑。
楊廣山頭草，憑君待價焞。異苗翻茂處，深密固靈根。
吾年八十五，修因至於此。問我歸何處，頂相終難睹。
撲落非他物，縱橫不是塵。山河及大地，全露法王身。
柳牆高於花，怒飛方可至。奇哉游夏徒，吐辭作雄翅。
胡僧金錫光，爲法到汾陽。六人成大器，勸請爲敷揚。
汾陽有三訣，衲曾難辨別。更擬問如何，拄杖驀頭揳。
須用直須用，心意莫定動。三歲師子吼，十方沒狐種。
我有真如性，如同幕裏隠。批破六門關，願出毗盧印。
越國啟封後，餘地連吳楚。事著因一時，留名遂千古。
大地雪漫漫，春風依舊寒。說禪說道易，成佛成祖難。
晨鷄報曉靈，粥後便天明。燈籠猶瞌睡，露柱却惺惺。
天晴蓋却屋，乘乾刈却禾。早輸王稅了，鼓腹唱巴歌。
碧天臨迥閣，晴雪點山屏。夕煙侵冷箔，明月歛閑亭。
裊霞披迥殿，香霧擁輕簾。曉花歌靜院，芳樹捧晴簷。
心空如太空，豁然無可觸。一真法界中，靈照常安住。
清澄寂滅海，明浄涅槃天。到此方知樂，休躭濁睡眠。
了知起滅意，决定生死根。不復隨緣轉，是名不動尊。
賦象各由心，影響無欺詐。元無造化工，羣生自造化。
風花榮落速，水月浄明深。物物觀天理，資吾入道心。
今人學宴坐，不免尋思過。欲免尋思過，但知學宴坐。
人愛貴而富，我愛白而虛。富貴榮辱會，虛白吉祥居。
起滅心不停，生化形無數。奇哉大丈夫，自在空中住。
一切是非藪，皆從外聽成。我是厭聞者，反聽存靈響。
求聽存靈響，冥心合太虛。清融浮想盡，名曰小無餘。
權要亦有苦，苦在當憂責。閑慢亦有樂，樂在無縈迫。
三空一不空，悟入勢孤雄。得道加殊稱，超天自在公。
心不擇時息，書不擇時觀。達理意無礙，豁如天地寬。
貌愚愚谷邃，道醉醉鄉春。愚醉無迷謬，伊予意又新。
多圖果何益，只自勞奔競。不如收身心，凝然成靜定。
宜城徵美醖，漢水得佳舫。登峴思前哲，遊池醉夕陽。
安得大金柅，制彼日月輪。免同流水車，今人續古人。
游子辭鄉早，高堂親已老。燕來不東飛，寄書何日到。
高枝枝上鳥，終日叫思歸。如斯羽翼全，何不望鄉飛。
野花成子落，江燕引雛飛。暗草薰苔徑，晴楊拂石磯。
花時懶看花，來訪野僧家。勞師擊新火，勸我雨前茶。
流水驚前事，清風似昔時。重吟金谷詠，如見峴山碑。
未覆一簣土，便作千仞觀。一自登巉巖，培塿視群山。
巖雨晴猶滴，溪泉直復迂。傾崖目眩轉，亂石步崎嶇。
臺上望城下，迢遥知幾尋。湖光隱隱見，多礙柳烟深。
史局逾年別，重來已涕零。朱書未絕筆，又欲汗新青。
雲間雙劍峰，壁立望西東。天地本無外，江山還自通。
慣乘霄漢鶴，翻說淤泥蓮。可惜玉臺處，等閑閑幾年。
風定雪新晴，塵埃眼豁明。青山似相識，終日伴行人。
今年中秋夕，來赴去年約。不見破鐵鐺，彈指空剝剝。
御茗毓何峰，煙嵐十二重。玉泉新吐鳳，金餅五盤龍。
遥聞金在沙，知是虛名號。世人方競奢，何茲有遺寶。
佛迹空在茲，佛心無處所。尋迹以求之，似學邯鄲步。
萬物雖散殊，孰非道之體。何必石岩岩，方疑金色臂。
梵教一來東，羣心日歸向。土石至無情，也作披緇狀。
月色固無改，臺基亦不壞。嗟哉翫月人，古來誰更在。
形模皆自然，樹立豈人力。松影與秋光，掃成真水墨。
田苗自枯槁，井鰻人所禱。若教龍有靈，此魚何足道。
璘師鑿此泉，晨夕奉親老。因知達者心，豈嘗離孝道。
嘗聞有爲法，佛說如夢幻。胡然窣堵波，香花耀凡眼。
晉後千百年，茲殿儼如昔。梵宇若皆然，應須省民力。
典午既陵夷，羣材共淪謝。唯有青青松，于今被王化。
長疑佛界中，天女來行樂。爲怕山風寒，仙衣盡重著。
外邊雖節目，內裹却空虛。從來汗流浹，只爲寫經書。
夜落無人見，朝看到處新。非君有分別，力不奈松筠。
水性本來弱，漸寒成此堅。東風有時到，幾日是殘年。
逸少曾留翫，人因喚右軍。鳥名加爵號，不離羽毛羣。
庶人常用贄，貴在不飛遷。飽食待庖宰，虛教兩翅全。
醜婦易爲潔，愚兒多守純。天將惡文采，萬物恐無春。
斜月正當樓，香霧壓城重。起傍小蘭行，花亦方在夢。
萬里一朱轓，崎嶇度嶺關。路盤雲雨際，人在斗牛間。
背郭千峯起，涵空一水泓。風帆人共遠，潮嶼歲重耕。
今日是重陽，勞師訪野堂。相逢又無語，籬下菊花黄。
日高霞散彩，松老鶴巢枝。壞壁詩猶在，紗籠何用之。
揚鞭策羸馬，橋上一徘徊。欲擬臨渦賦，慙無八斗才。
吏散鈴齋掩，閑眠到日斜。無端是春夢，容易繞京華。
鄭聲良可厭，閑抱七絲琴。欲識調絃意，理人先理心。
年長身多病，閑鈔已試方。未甘先犬馬，畢命報恩光。
青山日相對，閑看白雲生。誰謂無心出，中含濟物情。
曉桉三杯後，閑烹北苑茶。色香俱絕品，雪泛滿甌花。
扁舟賓客少，閑作道家裝。跡靜心還靜，逍遥覺日長。
雨霽輕埃息，閑吟面曲池。遊鱗時對擲，雙破碧漣漪。
朝來因試筆，閑答故交書。莫怪音塵絕，吾心與世疎。
漸老無功業，閑思惜壯年。桑榆如有得，猶可勒燕然。
晴軒足清趣，閑與鶴開籠。寄語北山侶，無驚蕙帳空。
居民覆其屋，大半施白瓦。山際兩三家，如經新雪下。
官酤米爲麴，釀出成紅酒。里社醉豐年，便是宣城酎。
田中多峭石，蒼玉亂欹斜。怪似湘中見，封域近長沙。
白首爲郎舍，清朝剖使符。一麾榮父子，千里接江湖。
人久衆所憎，物久衆所惜。爲負磊落姿，不隨寒暑易。
歡聚九十日，迴首都如夢。明月與清江，東軒又難共。
醜石榕堪坐，晴坡草可眠。若非古沂水，亦是小斜川。
士不論窮達，離鄉即可哀。白頭孫七十，歲歲埽松來。
仙不離人世，何須遠覓仙。桃花最深處，更著小漁船。
廣築長城一，紛紛走避秦。長城遍天下，底處著逃人。
鎖却藏舟屋，丁寧勿浪開。漁郎最饒舌，曾去引人來。
□受職於天，李冰周處然。何曾現靈怪，專一管豐年。
□□寬裁領，蓬頭亂插花。相呼挈牲酒，再拜禱桑麻。
□□□夜裏，折箭傳黄旗。野老心無事，聞之忽皺眉。
□□眼中人，纍纍原上墳。昔作夸毗子，今爲冥漠君。
城郭有時變，市朝回首非。誰爲遼鶴說，第一莫來歸。
戰士不解甲，於今四十年。尖量太倉粟，爛鑄水衡錢。
□□傳聞惡，邕宜守備孱。各宜更短製，未可靠巍冠。
國蹙公卿耻，諸賢强自寬。向來沙市冢，太半徙公安。
荆益俱危急，風濤共一舟。未知策應使，兵已至何州。
移閫於重慶，支吾亦十霜。但聞繩魏尚，不見雪陳湯。
初謂武陵遠，移來不計春。近傳湖戶警，愁殺避秦人。
老賊順流下，周郎憑軾觀。不干春水事，一蹙走曹瞞。
玄琰俱年少，能摧百萬師。如何桓幼子，輕議謝家兒。
飲血吞奴羯，盛溲餉佛貍。勿論城大小，但問守城誰。
穹廬迫淝水，黄屋幸澶州。謝傅方爭弈，萊公亦擲骰。
幽明雖異趣，追遠豈殊哉。隠隠聞簫鼓，神君尚冢回。
草市魚蝦賤，園家芋栗肥。一城空巷出，萬燭送神歸。
樵蘇出林看，士女擁途迎。要識神通趣，年年此際晴。
狙裹周公服，優蒙孫叔冠。無論騃兒女，神亦被渠瞞。
武當并灌口，聞說燬於兵。獨有東南遠，人神尚太平。
村樂殊音節，蠻謳欠雅馴。老儒無酌獻，歌此送迎神。
往昔揚州市，神仙愛夜游。夜來燈與月，不忝小揚州。
泮渙舞雩樂，懽呼祀蜡忙。且記童子咏，莫管國人狂。
亂離無醉者，有則以爲祥。慙愧生平世，人人在酔鄉。
鼕鼕街鼓動，寂寂市聲稀。祭罷社人散，老巫懷肉歸。
徵在生夫子，摩耶育釋迦。人人衣逢掖，箇箇著袈裟。
九龍吐香水，茲事已千秋。道是本無垢，年年浴未休。
生曾辭寶位，死却要金棺。達士發冷笑，癡人被熱瞞。
策杖凌晨出，携筐薄暮歸。未知故山荔，何似首陽薇。
一鶴爲前導，奚煩絳節哉。樵蘇私借問，何處地仙來。
開國何其忝，箋天未必俞。繳還三百戶，換賜一千株。
日日煩湯使，年年費火攻。暮齡知艾附，不及荔枝功。
解使冰腸煖，能令玉色腴。誰能補丹訣，素女絳羅襦。
童子偷無怪，先生老尚饞。采時留絕頂，猿鳥要分甘。
帝享老臞仙，丹苞實醴泉。猶嫌無供帳，賜以錦漫天。
包柚書云爾，分桃傳有之。憐渠生處遠，玉食偶然遺。
懷橘悲何及，芸瓜老不任。摘來先廟祭，灑淚向松陰。
傳得上林種，曾於艮嶽栽。吾君無嗜好，不貢一株來。
顆顆苞甘液，年年飫老饕。絕勝九千歲，三度竊蟠桃。
珍貴均摩勒，甘滋過醴泉。謂天不吾享，豈不厚誣天。
一息營升斗，留翁寂寞濱。白頭携暮子，來作祝堯人。
有意祝靈椿，無堪獻野芹。玉杯真繆巧，金鏡最忠勤。
髫齔隨二親，旅泊承天寺。姆抱殿上嬉，忽覩瞿曇氏。
自從出腹來，未嘗識奇偉。顧瞻忽眩晃，冷汗如潑水。
戰掉病三日，湯熨乃能起。譬如秦武陽，震慴白帝子。
彈指七十年，顔髮遽如此。棒喝夾攻之，碓磨備嘗矣。
既具頂門眼，逐得少林髓。南山梵王宮，規模自唐始。
輪奐絕鉅麗，像設尤卓詭。瓣香大雄前，恍然憶稚齒。
儂久離怖畏，佛亦生歡喜。却看丈六身，僬僥國人爾。
絲切登盤菜，花垂插鬢幡。老人總無分，回施與諸孫。
枯槁蒙膏潤，誰非喜雨人。兒童翻懊惱，惜不看鞭春。
烟燻野狐怪，雨熄畢方譌。惟有三彭黠，深藏不畏儺。
祓除嘯梁祟，驚走散花魔。切莫敺窮鬼，相從歲月多。
兒童燒爆竹，婦女治椒花。獨有龍鍾叟，凄凉感歲華。
冰銜常恁麽，雪鬢轉皤然。一事差堪喜，詩多似去年。
南蕩淺堪戽，北溝乾可田。龍船無頓處，欲起待明年。
井以瓶罌竭，溪堪揭厲行。蟹泉一摘子，辛苦上山迎。
尚食停珍膳，清齋禱竹宮。方當歌雲漢，未可和薰風。
奴挈軍持去，丁寧費耳提。汝寧緩花塢，吾欲救蔬畦。
士窮猶可忍，拾穗亦可歌。歲事還如此，畦間有穗麽。
簫鼓修雩祭，風雷起古湫。雖無豢龍氏，尚有斬蛟侯。
點點沃枯焦，聲聲伴寂寥。五更初聽雨，千載後聞韶。
巫祝呼神去，緇黄送水還。若非宿來雨，仙聖亦慙顔。
昕朝避黄屋，露禱動蒼穹。野老安知帝，豚蹄賽社公。
在處陂池白，寧愁汲路遥。老猶堪抱甕，窮未至操瓢。
復置漢平準，稍修隋義倉。羣公猶禹稷，陛下况堯湯。
昔憂腹不穀，今恐耳生禾。誰向衛公說，翻瓢莫太多。
試倚高樓望，桑田化渺彌。安知爲野老，農事上雙眉。
噫聲初發竅，巨浸倏漫空。我欲鎸箕畢，爲天節雨風。
久斷過從客，尤妨刈穫夫。羲和應爛醉，晨起失金烏。
□□尚紛擾，燭龍深伏藏。金鷄不能忍，騰出照扶桑。
郎宿臨初度，村翁喜欲顛。要知儂甲子，老弟已稀年。
爵並開鄉邑，官皆視大蓬。年齡高畧似，鬚髮黑難同。
我昔單棲久，君今半被空。天公將老壽，裨補兩鰥翁。
菰甘因輟送，荔熟亦均分。食指真欺我，脾神不似君。
平生老兄弟，歲晚共婆娑。蘇氏推同叔，程家說二哥。
節腹羞浮食，徐行畏疾顛。仙須有癯相，貴亦出長年。
莫放雙眉皺，休嗟兩鬢蓬。耆英圖裏看，若箇弟兄同。
荆花開漸少，瓜蔓摘幾空。頼有長頭子，相從禿鬢翁。
秧馬催予出，銅魚羨子分。無蓮照學士，有竹比封君。
甫昔排閶闔，雄曾賦馺娑。而今行不得，切莫喚哥哥。
雞絮交懽遠，琵琶寄恨深。早知胡地冷，永巷亦甘心。
鴈足書良是，鸞膠事已非。如何子卿內，不待藁砧歸。
人事多翻覆，由來不可量。安知議郎女，遠嫁左賢王。
寄語涉川女，安知往問津。水神不妬汝，偏妬冶容人。
短夢曾留枕，餘情更獻璫。宓妃空絕代，不得偶陳王。
春煖披香殿，夜寒長信宮。帝方安禍水，妾敢怨秋風。
姊弟皆殊色，專房擅主恩。何曾送歸妾，但見啄皇孫。
父魄下沉淵，兒聲上徹天。向令逢孔氏，是亦女參騫。
淑妃寒食語，千載尚堪哀。不念同光帝，□□□□□。
劉季開基主，周昌託子臣。不能活如意，何况戚夫人。
白雪通身潔，丹砂傅頂紅。贈余有深意，誌義與閑通。
鸚鵡鷦鷯賦，鷼寧愧二蟲。吾衰邊幅窘，姑置小池中。
世有殊尤物，天慳賦詠才。恨渠生較晚，不及見鄒枚。
姝麗如同産，朱鉛各異施。吾方參素女，渠自比□□。
祲掃青山峽，功高赤壁磯。只宜奉頭竄，莫待剖羓歸。
糲食憂民瘠，茅廬念士寒。一生憐此老，錯把兩眉攢。
諸老雲臺上，人人畫一籌。奈何令退士，長抱杞人憂。
昨朝捷旗至，明日警書馳。避殿猶如故，來庭定幾時。
臣繇賀捷表，臣結中興碑。亙古雄辭在，於今老學誰。
客駭蒙倛面，兒扶痀瘻身。有時臨鏡問，此老是何人。
溪水拍浮滿，野花紅白多。老夫被牽率，信步出雞窠。
飲狂插紅杏，醉倒藉蒼苔。董子窺園出，龐公上塚迴。
邕題碑板富，郊因詩句窮。濡毫乏精婢，隨馬有奚童。
倦攬今書尺，時將晉帖看。殷生與宰相，一體問平安。
問訊南溪水，韓張泛幾迴。侍郎何處在，司業有孫來。
蜀女羞施粉，輕裝愛淡紅。抹塗尚年少，膏沐爲誰容。
范公蜀西曲，陸老劍南詩。子美渠曾道，淵材輩豈知。
莫惜千銀燭，頻添兩玉瓶。不須擂羯鼓，花睡未曾醒。
一種穠纖態，三郎未必知。浪將妃子比，妃子太濃肥。
神女漂紅者，顛姨發赤然。年年吹洗了，未必恕今年。
恰見如丹粒，俄驚似紫綿。山翁無供帳，只就落花眠。
地行臣耄矣，稽首告天公。藉草千場醉，留花十日紅。
奮雄何勇猛，取履若兒童。眇是沙中帝，不如圯上翁。
絕頂風吹酒，中流浪駭舟。參軍顛落帽，處士悔科頭。
參寥燈一點，不審是誰傳。晚識綱書記，元來在汝邊。
和靖肘後訣，不曾埋土中。煩師試尋看，尋得報衰翁。
社友携詩訪，憐予滿面塵。么么今出局，不是社中人。
安知先長老，不是昔勤公。爾有五七字，今無六一翁。
入佛名無本，歸儒字浪仙。韓公雖稍黠，不曉句參禪。
手寫八詩寄，耳聾三日驚。何須論句法，年自讓吾兄。
浪說無文字，楞伽面壁看。元來有懷挾，一世被麤瞞。
無盡談空學，縱橫膽似天。如何兜率說，不肯許他禪。
寥昔十年字，新今百八篇。男兒自傳世，何必託彼傳。
僧句多枯槁，舟公錦繡堆。如何涉吾地，咄咄逼人來。
勤本小家數，韓歐大秀才。二公需作料，勾入集中來。
去春蒙尹召，曾一泛湖光。和靖應相笑，君房有許忙。
占斷一房居，磯邊足釣徒。如何貪出世，亦典了西湖。
昔把釣竿垂，今拈拂子揮。磯邊漚鳥問，師出幾時歸。
重重金殿裏，鎖向帝王家。縱得游靈沼，何如睡暖沙。
栖非梧不憇，渴以醴爲漿。回首笑鴟輩，方爭腐鼠忙。
顧影矜毛羽，晴川偶泳游。不知誰打鴨，驚去不回頭。
津吏難繩束，灘船易覆翻。能除一方害，不忝二劉孫。
李下與瓜田，嫌疑謹未然。先賢監竹木，不食笋多年。
襆被囊書去，譏征市與關。姑全藺卿璧，勿買鄭商環。
機難下鷗鳥，察至見淵魚。何日抽回去，商人願出塗。
太守今元結，論交四十年。汝行勿前却，如在父兄邊。
劣知針粟大，出沒似通靈。不但能膏吻，元來善隠形。
稍出床敷上，忽逃衣縫中。說文真有理，字汝曰跳蟲。
汝圖膏血飽，吾惜體膚傷。景略捫差快，宜師撲不妨。
觜利鋒鋩毒，形微膽智麤。延緣司諫領，遊戲相君鬚。
時節澆松近，人家擘紙歸。但知題墓好，不笑乞墦非。
原沉向九泉，推死已千年。有水皆爭渡，無村不禁烟。
老人七十八，佳節一百五。丁寧海棠花，更可數日不。
唐朝知制誥，多付與詩人。豈有飛花句，虛爲起草臣。
當年傳畫燭，帝遣快行□。□□山齋卧，□目自結□。
只靠詩娛老，安知病著身。不能繫白日，且可買青春。
楊柳堤邊立，荼䕷架下行。不知一遺老，更看幾清明。
向來稱閤老，歸去作園翁。鬚髮已華皓，紫薇藥應紅。
村酒家家熟，溪船處處通。香山妄分別，學士與誰翁。
輕薄墜鞭子，清狂謁水生。如何唐老杜，也作麗人行。
秧愁晴暴死，花怕雨摧殘。野老非常懼，天公不自安。
樂歲何嘗飽，春陰忽又晴。一之其可再，四者每難并。
雨似黄流决，雲如黑汁翻。未言豐九扈，已覺飽千村。
周匝荒原徧，延緣斷港通。馬鬃渠有力，龍骨爾何功。
鮭菜饁耕者，雞豚賽社公。不聞車軋軋，但見鼓鼕鼕。
倦後入蒲龕，欣時出草庵。偶圓靈照話，亦於善財參。
捫蘿伏虎岩，把釣斬蛟潭。偶有樵夫過，呼來與共談。
昔與二龍友，同尋九鯉祠。百身何可贖，一老偶然遺。
二客如龍虎，同登蟹井顛。吾今成聱叟，渠久作飛仙。
北郭西郊外，聯鞍共探春。惟應舊猿鳥，猶記兩詩人。
篋有亡友詩，愈久愈鮮健。不歸芙蓉城，定返靈芝殿。
照眼園花發，傷心墓草陳。君謨兩字謚，迂叟九分人。
軒豁百觚量，昂藏九尺身。如何天奪盡，真率社中人。
自爲遺老傳，或入少年叢。我已無同輩，誰能起此翁。
由晉以至唐，幾人作文字。前有酒德頌，後惟醉鄉記。
舂汲常分任，巾篝久服勤。汝何慙絡秀，吾自誌朝雲。
客送西州路，兒封北苑墳。凄凉蒿里挽，未必九泉聞。
醫書攻百病，惟有老難醫。霧眼朱成碧，霜顛涅不緇。
炎凉蒼狗變，光景白駒馳。忽見鏡中者，驚詢汝是誰。
車喚阿香推，情知雨必雷。不干巽二事，也伴阿姨來。
□□□□□，冰輪□□□。□□□□妬，不管素娥愁。
好客期難至，清歡擬即差。不逢□□鏡，何處覓金蟇。
詔歲銀袍盛，頭場玉鑑明。妃靈如有助，娥老尚多情。
眥血滴耕夫，愁眉蹙賈胡。良辰風雨至，不復田禾蘇。
鐵筆俱牽動，金臺總去登。老僧不出院，挂起一枝藤。
皓素應難染，玄纁未易迎。只宜大牀卧，或命小車行。
烏寺迎巖主，螭坳起澗翁。也須留幾箇，相伴聽松風。
李廣飛將軍，世南行秘書。乃知數寸管，不及丈二殳。
鰲頂來差晚，龍髯去莫攀。不能從襄野，只合殉橋灣。
佛以滅爲樂，觀身等一漚。如何盧行者，鎔鐵護枯髏。
蒙叟云聃死，當時有吊賓。始知關尹子，迂誕誑愚人。
柳七葬淮頭，營妓歲瀝酒。不知花翁墳，有人擘紙否。
向來春帖子，殘膏罥蛛絲。無復秦郎思，聊吟党進詩。
跌蕩四千首，流行宇宙間。國風幾曾熄，聖筆不能刪。
八十瞎兼攣，形骸槁木然。不煩大司命，更算小行年。
輅死向千年，占書世失傳。安知無肘後，留在遠孫邊。
借問緣何事，年年带笑容。春風無可笑，止有笑衰翁。
勤披萊子服，種汝奉高堂。汝自忘憂爾，吾憂未易忘。
果核無殊性，惟榴有北南。紅榴滿天下，不似玉榴甘。
昔移紅白種，同種謝池中。一朵不留白，兩池皆變紅。
苦愛堂厨美，貛郎喜覆羹。飽食林下笋，輸與邵先生。
的皪開雕檻，氤氳入綺櫳。何須傍班馬，卧起二花中。
但見空林摘，誰知園戶饞。詔書免包貢，野老可分甘。
生長古牆陰，園荒草樹深。可曾霑雨露，不改向陽心。
清泉澆後活，夜雨剪來新。有客陳三韭，無錢致八珍。
陶子沉酣汝，劉郎佩服之。元來天地內，乃有兩東籬。
古有如瓶李，得之海上仙。如何阿戎輩，鑽核怕人傳。
纍纍生滿樹，知我老而饕。絕勝齊三士，輕生爲二桃。
曼卿仙不死，隠隠素騾嘶。走入芙蓉裏，花心路忽迷。
雨惱顰西子，晴扶睡貴妃。老夫方入定，爲爾一撩詩。
叢生山上下，影在月中央。受性老彌辣，開花晚更香。
憶昔矜容色，如今懶抹塗。誰能面皮皺，施粉又施朱。
春令園中本，移來村墅中。大官今却獻，黄帕不來封。
清旦書窗外，深叢茁一枝。人尋花不見，蝶有鼻先知。
老景歡悰少，看花偶出嬉。相隨惟一肩，錦傘欲何施。
開落元無準，穠華浪得名。今朝俄綠暗，昨日尚朱榮。
昔可摧堅陣，今難作選鋒。自憐吾鬢禿，亦笑汝頭童。
方穿新硯衆，寸眼舊岩稀。難倩宮娥捧，堪搘織女機。
吾墨千金價，曾登七寶床。終身惟守黑，斷腕不書黄。
月似金蓮炬，天如碧玉牋。剡藤邊幅窘，寫不盡遺編。
尖新頼摹畫，老禿計休閑。露頂張長史，科頭管幼安。
莫匪并州者，輕堅耐淬磨。文通懷內錦，裁割已無多。
雖無鸚鵡鳥，亦欠琵琶姬。縱使敲方響，獠奴佯不知。
炎鬰甚炊蒸，夏蟲難語冰。家無紅拂妓，捉麈自驅蠅。
欲繫伯仁肘，難懸季子腰。自刊聊自用，渠刻任渠銷。
輕薄如蟬翼，擇兮風未休。煩勞汝威重，鎮壓彼輕浮。
有時一畫起，有時三絕編。朱絲絃側畔，玉界尺傍邊。
莫謂蟾蜍小，淵源在許中。曹溪一滴水，駕浪作南宗。
雪螢貧士眼，珠翠貴人身。自從牆角棄，無復案頭親。
工師將考室，何止大爲杗。搘案雖微用，由來寸有長。
種種一何短，青青無復垂。可憐髡髦子，不見指冠時。
昔笑聰禿首，如韓戲觀師。若聰今見我，汝亦有幾時。
赤帝當垂令，餘威烈暴秦。若無大圓鏡，熱殺世間人。
怒蟈喧幽耳，饑蚊攪熟眠。願爲修月戶，住在廣寒邊。
世俗傳偷藥，嫦娥以此名。唐人皆詠月，吾取玉川生。
方士誑三郎，蟾宮事渺茫。至尊宜夕月，安敢問霓裳。
初插玉梳小，徐粧粉額新。烏啼風露冷，娥始現全身。
曾瞞張茂先，亦誑關尹喜。嗟余雙眼白，任汝半空紫。
僅可著孤身，何曾有四鄰。切須留一榻，讓與細書人。
恰召陽翁伯，俄徵謝自然。不知玉樓上，幾箇是詩仙。
聞說均州景，而今涴戰塵。應隨黑殺帝，避地肯來閩。
吾脚今無力，安能跪鞠躬。北瞻韓吏部，南仰狄梁公。
乍見作飛勢，細聽無唳聲。雪翎差髣髴，丹頂不分明。
點額有墨痕，剖腹無素書。俗視如頑石，仙騎上太虛。
元不識死活，偶然逢二仙。昔與牧奴戲，今饒國手先。
白公詩酒人，惜也未聞道。乍可無除書，不可壞丹竈。
慈悲乳孫叔，恭敬侍小顛。煩君常警邏，老子□□□。
自饑猶可忍，民饑誰惻隠。吾評首陽薇，不若石竺笋。
聖人稱水哉，晝夜流不息。東坡如萬斛，南華只五石。
汞可點爲金，鐵可浸爲銅。勿使鍾官知，一朝比仙童。
狼來咋吾羊，猩來竊吾酒。汝爲百獸王，不聞一聲吼。
惜齒埋之土，何曾願世知。終爲交趾獻，亦被普賢騎。
嗒然蒙一衲，趺坐不知年。處處神通現，何須海岸邊。
海島五百士，劉郎廬亦深。不似阿羅漢，神通無處尋。
此來爲佳處，高猶在絕顛。吾衰中道廢，汝少更加前。
此爲何處所，滿目是瓊瑰。聖人被褐懷，獃漢空手回。
力却帝堯禪，猶爲潁水羞。似曾洗渠耳，不可飲吾牛。
吾蒙白裙帽，汝著紫袈裟。縱有傅大士，難和作一家。
死以子托友，病將身付醫。友今多市道，醫或似屠兒。
村獠席地睡，咍㘆喚不知。老夫將北面，渠莫是希夷。
村老詩顛者，顛年八十年。後生被傳染，引得廣師顛。
五十有三箇，問法向誰邊。村老小顛爾，竹溪翁大顛。
洞達開堂奧，荒唐說剎塵。儒醇明告子，釋黠熱瞞人。
不必桮棬性，安能桎梏身。誰知千載下，有箇葛天民。
青牛先已去，白鶴久方歸。若欲分優劣，老聃賢令威。
東行值伯倫，西去逢無功。不知何國土，疑是醉鄉中。
履霜行于野，絕糧厄於陳。伯奇父逐子，仲尼天戮民。
追日忍渴走，喝月使倒行。夸父骨已朽，秦皇冢亦平。
客有過吾廬，自言師陸朱。故應東海若，不及北山愚。
先傳傳後學，自覺覺天民。魯儒迷甚者，何以救迷人。
荒哉穆天子，轍跡徧九垓。已寫偃師弄，更引化人來。
愚哲皆根性，巫醫各有傳。參禪纔一宿，學幻費三年。
恕漢唾師德，酒徒拳伯倫。吾評此二士，顔子後無人。
季世讎相復，先賢量有餘。潞還子方謫，坡答致中書。
綺紈貴家子，旗鼓少年場。屢舞衆人醉，鮮粧一國狂。
士女匆匆散，溪山寂寂然。龍舟閑似我，閣起向沙邊。
雜遝今觀渡，依稀昔浴沂。居人空巷出，幾箇詠而歸。
巧歷推修短，前知定吉凶。吾爲立標榜，喚做小淳風。
離亂雪山隔，艱難蜀信通。道人能縮地，移取向江東。
昇天雖可喜，削地已堪哀。早知守厠去，何須拔宅來。
早持堅白論，晚踏軟紅塵。明逸并夷甫，初終似二人。
地逼難容足，天低礙舉頭。那堪去梯子，誰肯上高樓。
不肯彈冠起，俄從折簡招。雖然舐丹藥，未免悔青苗。
做了高官職，雙眉皺不開。譬如三日婦，錦襪著珠鞋。
開閣何其盛，行邊寢已疎。遶床彈指嘆，六丈聖人歟。
典領天書使，脩崇昭應祠。可憐有遺恨，殮不得髠緇。
專報熙豐怨，寧論爵齒高。可憐五朝老，雙淚落齋旄。
擾擾多群蟻，冥冥有幾鴻。蜀公陵下語，竟免入碑中。
策免身常佚，登庸貌轉癯。富公忘杖起，迂叟要人扶。
□□□鳴夏，高秋響激空。翼雖映華冕，身自閉雕籠。
莊周言達理，吾以蝶爲優。無想亦無夢，有身長有愁。
昔人懷故主，季世絕貧交。汝勝炎凉者，年年歸舊巢。
呼童掃蟻子，勿上法堂階。渠出賣廳角，云參妙喜來。
杞辱中丞世，歆臣二姓廷。如何出腹子，反不以螟蛉。
千古靈胥怒，惟知有伍奢。安知崇伯子，北面事重華。
博覽勞丸膽，精思恐嘔心。可憐親養薄，難報母恩深。
文若忠於操，嘉賓諂事溫。晦翁嘆難嗣，坡老惜無孫。
季歷并公旦，均爲未盡倫。吾評千萬世，兩箇採薇人。
翁子妻求訣，羞慙婿負薪。不如辟纑婦，保守灌園人。
爲固續漢史，嗔原作楚騷。偉哉二女子，才學識俱高。
二王與二阮，尊幼自相推。却恐外人笑，兒癡叔亦癡。
堅猛一時雄，猶知有謝公。王郎乳臭子，敢以壻撾翁。
晨膳嫌羹薄，寒機怪織遲。阿家語新婦，汝有作家時。
澄少危加杖，平肥亦食糠。劉郎豁如者，轑釜未能忘。
太傅風流祖，親朋共手談。元來碁有智，輸墅與羊曇。
難泯同胞好，每因長舌疎。若能諧婦姒，九世可同居。
田蚡坐東向，貴加諸父兄。請渠觀涑水，不敢齒耆英。
張陳翻覆易，管鮑始終難。帝腹容加膝，劉郎尚歲寒。
聞說三邊地，今爲百戰場。君書一二紙，妾淚萬千行。
妾甘爲隠服，君喜冒先鋒。但祝玉關入，寧無石窌封。
遠書徒攪思，歸信屢愆期。瓦卦偏無準，燈花未必知。
寬作三年別，安知四序遷。可憐容鬢改，人有幾三年。
去時兒在腹，忽已語嚘啞。何日番休了，迎爺兩手叉。
詩云王赫怒，吏說相宣威。假使從公旦，三年便衮歸。
燒操蒙衝艦，獲堅雲母車。賜君新節鉞，還妾舊荆綀。
野雉自雙飛，離鸞半隻棲。君非秋胡子，妾是杞梁妻。
江南絲帛貴，塞北雪霜濃。莫恨鐵衣冷，全裝可禦冬。
晨起推孤枕，昨夜留半衾。恐郎渾忘却，萬一夢相尋。
嫁作商人婦，牙籌學算商。元來有胎教，生子肖弘羊。
今夕佳風月，身同影守房。藁砧定何處，皮裹鐵心腸。
圖南倭舶透，敗北榷場開。妾貌不長好，君行何日回。
蜮含沙射影，鰐以尾勾人。不是妾饒舌，願言君愛身。
客夢嫌雞早，歸心恨馬遲。感君留半鏡，教妾畫新眉。
月夕孤單女，天涯放逐臣。偶逢顧曲客，忘却買茶人。
粉堞五七里，青帘三四家。客沽北府酒，女唱後庭花。
道遠書筒少，時難旅橐垂。花飛春事過，柳暗曉粧遲。
昔夢隨君去，猶疑在我傍。素慙傾國色，旋學入時妝。
自說居奇貨，人知有販心。相如小商爾，賣賦得千金。
妾意憨如昔，君心苦不常。未聞求故劍，別有獻明璫。
妬亦常情爾，長門譴太深。猶將金買賦，萬一帝回心。
溝水通宮苑，泠泠去復回。無人漏言語，紅葉是良媒。
年年花鳥使，選色進深宮。不論妾心赤，惟看妾臂紅。
繐帳渾如舊，何曾奏伎來。君王不終惠，留妾在空臺。
玉輦臨前殿，方陳角觝嬉。如何熊犯蹕，僅有一昭儀。
何必關山遠，凉風在殿西。簫聲猶裊裊，舞袖忽凄凄。
君恩如紈扇，惟恐值秋風。方喜入懷裏，安知棄篋中。
八代更相禪，休文北面蕭。不如文惠妾，垂淚記前朝。
妾性尤柔順，相看滿面春。安知時態薄，偏妬入宮人。
死無衾覆首，貧乃士之常。婦謚爲康子，何須問太常。
王遣金駟聘，先生已許王。徙家變名姓，非獨接輿狂。
何必如郎伯，區區祿萬鍾。辟纑并織屨，足了一生中。
王將托一國，自駕請先生。門外車迹衆，萊妻投畚行。
嫁與張京兆，新眉掃黛濃。不如伯鸞婦，長伴藁砧舂。
愛子死於汲，常情鮮不悲。賢哉孝廉婦，哭恐阿姑知。
遺金不知主，視若盜泉然。相與棄之野，婦賢夫亦賢。
當日獻皇后，逃生屋壁間。何如伴龐老，同入鹿門山。
自從冀缺後，饁婦有誰歟。翟氏差清苦，肯同夫荷鋤。
夫出隨羔鴈，妻憂往不還。別詩真善謔，帝笑放歸山。
昨日十分春，今朝幾聚塵。可憐傍輦者，有愧墜樓人。
輕薄防歌扇，回旋戀舞衣。不愁無地葬，猶擬上天飛。
越公多美妓，衛尉足名姝。無計留紅拂，傷心墜綠珠。
滕叔死千載，猶存蛺蝶圖。狂風一夕起，盡化作青蕪。
春去花開謝，君王豈復知。不如劉項際，猶有葬虞姬。
開遍千紅紫，東皇力最多。朱明笑青卉，無奈百花何。
天女殷勤散，風姨僝僽空。兒童掃落葉，蜂蝶抱枯叢。
徐庾空浮艷，何曾有一篇。我朝惟二宋，絕唱兩三聯。
已費栽培力，又爲膏沐容。花神渾忘却，將謂屬東風。
謝女吟邊絮，英臺去日衣。不應零落盡，惟見蝶兒飛。
溺天子殿衙，嘔丞相車茵。古有禮揖客，今無劾弄臣。
秦尊君卑臣，漢敬賢如賓。解衣南鄭將，前席洛陽人。
生有縫舂諷，死無封禪書。不須求大手，吾自表幽墟。
圓眼珠單顆，方穿玉一漥。寶如雙白璧，草了十黄麻。
裕陵臨御始，像祭武襄公。郜六何爲者，圖形一禁中。
高帝開江左，如天有太陽。迎歸皇太后，放出小流娘。
五百逋逃士，劉郎不放心。教醒阿羅漢，飛空無處尋。
支解讎人毒，香塗施主恩。對天剖腸胃，倒海洗親冤。
夢中求荐寢，此事有還無。幸得東安女，爲王洗厚誣。
魏帝恩雖重，川靈禮自防。不曾簪美珥，安有獻明璫。
燕燕鶑鶑喻，工於狀婦容。不如洛神賦，比擬作驚鴻。
園令詞章妙，君王悔悟深。能回九重眷，只賣百斤金。
斷絃難續矣，讀者尚悲辛。不似窮馮衍，甘爲薄倖人。
難尋楚三戶，不記漢千門。獨有靈光殿，長因一賦存。
有劍彈驩鋏，無金築隗臺。孝王雖貴介，猶解客鄒枚。
埋向西陵裏，千年不復晨。未知臺上妓，歌舞樂何人。
朝朝出陽谷，夜夜入虞淵。且看烏輪轉，休論蟻磨旋。
不甘蟇蝕月，泣獻磔蟇詩。却效玉川子，仍曾是退之。
大塊號萬竅，强名之曰風。楚人無意義，亂說有雌雄。
持帚通樵徑，搘筇過蘚橋。不知及門者，若箇肯埋腰。
丹劑乾鉛汞，紅塵掃粃糠。只消一隻鶴，安用萬頭羊。
戀闕子牟遠，還鄉賀監狂。老人忘節序，有菊即重陽。
鏡悲鸞獨舞，射感雉雙飛。早認色空是，晚知婚宦非。
萬里先行脚，三家晚閉關。曾求詩入海，亦作史藏山。
有酒聊排悶，無書可訂頑。君看鸞鎩羽，不若早知還。
半山字說行，精義極貫穿。世好鴉蚓書，誰識蟲魚篆。
馿多爲令僕，蟻亦拜侯王。恰則封萬戶，俄然夢一場。
傳呼尤赫赫，變滅忽休休。鴻筆銘勳績，蟬冠歛髑髏。
奴視中人少，庭機左戚難。高爹嗔李白，新莽弔師丹。
親朋存者少，歲月去如馳。不記桃三竊，猶疑黍一炊。
乾鵲噪送喜，訓狐鳴主災。龍隨黄帝去，麟爲素王來。
敝廬吾亦愛，陋巷人不堪。癡兒蝸带屋，老子繭名庵。
陶翁書甲子，楚客紀庚寅。村叟無臺歷，梅開認小春。
坱圠司元化，回環列衆真。有稱金闕令，無記玉樓人。
霜菊尤宜晚，纔開一兩葩。不隨蒲柳變，索性待梅花。
橘裏爭棋叟，壺中賣藥公。蘇柑肥似瓠，盛不得樗翁。
性不耐閑懶，小勞方小佳。鋸沉成薄片，末麝入新芽。
不求玉杵杵，不要水銀銀。但祝未來世，長爲無病人。
恰見趨燕市，俄聞集兔園。雕籠馴養者，誰到翟公門。
假使富埒國，何如貧在家。尚存儂漢札，寧奪我齊瓜。
自從七竅鑿，無復六根全。鯨死彗星出，蟇枯月魄圓。
人無公議論，天有真是非。佛肯護遷客，雷能碎黨碑。
過客危於惠，移儋遠似瓊。末年蘂珠殿，奏事獨奎星。
大醉害心風，小醉卧咽嘔。世有大先生，一飲石五斗。
曩造河沙業，今災夢幻身。不知岩下電，天奪與何人。
君給相如札，吾方長道山。燕猶棲舊壘，駒已養天閑。
位逼將求說，書來欲鑄顔。柰何化鶴去，不見珥貂還。
老梢慮航危，隆棟憂厦顛。危欠維楫爾，顛將覆壓焉。
醉似東臯子，愚於北谷公。何當節一惠，單謚作愚翁。
鶴肯從坡老，鳩能感醉翁。老夫曾化蝶，飛入百花中。
沙漠有烽起，上林無鴈來。可憐漢飛將，虛築望鄉臺。
初隠靈芝處，終逃小橘中。誰言秦法密，網不得商翁。
衆評白傅謚，誰得樂天心。小太宗英主，臨朝謚醉吟。
遠希大慧無，近笑孤峯絮。多少初地人，爭問末後句。
一洞沾秦俗，疑非太古民。盡將源裏事，報與世間人。
先業歸猶在，遺經讀未終。豈無門弟子，私謚作文中。
古有輕生士，今無起死醫。可憐茂陵渴，猶畫遠山眉。
不了一毫事，空捐七尺軀。陶惜其人沒，雄纔以盜書。
聽得先生去，拋書喜欲顛。吾聞渥洼種，墮地不須鞭。
門外呵寒客，鶉衣百結懸。藏瓶猶可撲，莫費水衡錢。
甚惜光陰去，其如耄老何。丁寧小兒女，不必看鄉儺。
歲晚傭耕者，人人訴澇乾。吾寧減私量，汝莫待租瘢。
賣菜猶求益，栽桃不厭多。小園兩三樹，冷淡柰春何。
想見朱衣吏，催排玉筍班。老臣絕朝謁，北望祝南山。
細切如絲菜，添斟獻頌椒。未曾守除夜，早已問元宵。
聞說醉鄉裏，家家設酒壚。有劉伶肯飲，無李白誰沽。
草市芳菲節，柴門寂寞濱。桃符聊塞白，免謗作詩人。
瘦骨春衫薄，華顛綵勝垂。菱花應竊笑，粧束不相宜。
胎髮落居後，屠蘇飲最先。眉間八十字，願汝過翁年。
早惠能言者，前生結習餘。吾聞伏生女，口授古尚書。
少日喜累句，暮年多短章。假令重盛壯，展拓不能長。
衰殘齒易宿，陳腐意難新。安知癡老子，非復舊詞臣。
雖則丹青妙，其如齒髮衰。遠孫元未識，認作古鍾馗。
問訊班春守，牢辭餽歲人。翁年十分老，時事一番新。
韓呂真喬木，蟠根與國同。伯泰太史氏，子約大愚公。
士固不可辱，人殊未易知。元來座上客，不及簀中尸。
蠅及瓜勿啖，螬食李何妨。苦淡誰知味，甘鮮或腐腸。
豪傑爭鵝炙，神仙食馬肝。豈知有薇蕨，布滿首陽山。
犬吠雞鳴者，皆爲席上珍。如何彈鋏客，亦有竊弓人。
暮年心膽怯，臨履極兢兢。已被梅花惱，時爲爆竹驚。
簫能妻弄玉，琴可挑文君。吹徹寧哥笛，梅妃未必聞。
不肯一錢分，賢哉父誨言。奈何伯喈女，有媿卓王孫。
空有難深作，殊無貞烈姿。試評阿嬌賦，有愧孝娥碑。
骨永埋胡地，魂終戀漢廷。誰令妃遠嫁，千載塚猶青。
事或難遥度，人殊未易知。誰云卧龍死，復有一姜維。
善謔非爲謔，微言可解紛。祈招忘出處，也道讀三墳。
男女不親授，寧親筆父書。如何出腹子，兩箇是胡雛。
昔有吹笙侶，驂鸞上玉宸。奈何無欲地，著得有情人。
振笛深宮側，夫人若罔知。可憐東鄰女，三載隔牆窺。
人競迎新歲，儂方餞舊年。雛鶑又百囀，高柳忽三眠。
一片巴江月，移輝到庾梅。孤山春事早，疎影望東回。
尊酒貪迎月，人生醉後嘉。夜來窗不掩，吹落一瓶花。
曾味西窗稿，經年齒頰清。細評何物似，碧澗一盃羹。
一念無塵雜，三更有夢回。同他石橋老，過水探寒梅。
一榻世緣輕，毋將事物縈。昔人言豈誤，慧自靜中生。
藜杖同僧扣，譍門野叟閑。放他猿摘果，莫把白雲關。
寂寥誰作侶，耿耿一寒釭。薄暮西風急，呼童掩却窗。
此山泉石勝，還思日日登。那知三生前，不是住山僧。
釣鼇東海頭，經春醉一舟。西溪拗罾人，小鮮終日求。
青山當戶牖，雪後非吾有。爲問謝家池，綠波還在否。
莫結蕩子心，恩情信難保。楊花縱可變，奈是浮萍草。
地爐寒無灰，相對空四壁。豈無可熱者，此事不慣炙。
山木鎖冥迷，山前無路歧。無端流菜葉，剛被世人知。
長安花如錦，不堪製郎衣。拾得并州剪，剪花花忽飛。
清溪彩鴛鴦，野性不可馴。君心空愛渠，渠無愛君心。
莫嫌秋後扇，明年還六月。凄凉暫離別，恩情難斷絕。
聖德光天下，歲功成閏餘。百篇推帝典，一半是農書。
遯跡陶漁久，論功納麓多。已傳精一語，更作勅天歌。
地已還三壤，彝方次九疇。基圖天與子，典則我貽謀。
罪己桑林六，仁心祝網三。只應寬代虐，何事德懷慚。
大邑周新造，曾孫武始王。伯夷方馬諫，尚父已鷹揚。
萬世家爲國，長城山作圍。試憑驪岫望，秦鹿幾年肥。
真主乘昌運，假王恢雋功。如何亡頼子，失笑未央宮。
意豁高皇似，雄才大敵摧。萬方瞻日角，列宿粲雲臺。
橫槊真名將，燃萁亦忍人。大君時有命，雅意俗還淳。
犬噬憂方重，羊車意轉深。可憐司馬國，又屬問蟆人。
馬浮雖是讖，牛繼亦殊聞。昔者車書共，天乎南北分。
已拓三秦地，寧無幾月留。登城聊北望，老淚不勝流。
戡難功何補，欺孤計已深。儘饒摧導玉，那解賤黄金。
玉陛尊梁帝，金園號羣公。聞經同泰寺，索蜜凈居宮。
清凈方貽笑，莊嚴更舍身。基圖雖肇始，識趣只庸人。
猛上臨光殿，生擒歸命侯。師心無學術，與子失貽謀。
唐室恢新造，秦王有大功。一人居北極，太子在東宮。
未必黄明在，終令丑口亡。難教疎網漏，不直敗氈藏。
刺心真有志，批頰更何爲。試問唐新主，何如亞子時。
尊以父皇帝，賂之十六州。終無噉飯所，誰不石郎羞。
不假契丹力，踢翻麥飯盂。試看龍衮畔，還有雀兒無。
坤輿聊底定，鼎祚又更新。五代無真主，世宗差可人。
月色窺人冷，梅花何處香。遥思棲隠客，高嘯白雲鄉。
芙蓉豔金谷，秋色錦機中。霜樹不知醜，葉與花爭紅。
妍醜三千衆，恩情一例輕。妾身雖寂寞，天下却升平。
朝潤郅支膏，暮澤樓蘭血。何如沉土中，蝕爲無用鐵。
妾心如鏡面，一規秋水清。郎心如鏡背，磨殺不分明。
小窗寒燭夜，結紐綴郎襟。不結尋常紐，結郎長遠心。
郎身如紙鳶，斷線隨風去。願得上林枝，爲妾縈留住。
染絲上春機，春濃絲色淺。妾心隨梭飛，郎心如軸轉。
染絲上春機，錦成貴無價。不忍裁成衣，怕剪鴛鴦破。
妾身如蓮根，沉埋淤泥底。雖有白玉姿，無人爲拈洗。
妾身如亂絲，卷藏箱篋底。願上鴛鴦機，無人爲分理。
颯颯秋風來，一葉兩葉墜。燕子動歸心，薄情知也未。
颯颯秋風來，衣衾愁未整。莫作閨中寒，且作天涯冷。
烟護杏腮寒，日襯桃腮暖。惟有鏡中花，東風都不管。
深淺生涯足，浮沉世念輕。莫貪鈎上餌，去作鼎中羹。
老樹風煙醉，危橋野水寒。玉流飛作綫，牽補斷雲殘。
剎景重遮壑，鐘聲出莫樓。欲尋歸寺路，灘畔問漁舟。
繚白認飛流，千峰暗不收。何人拄寒瘦，擔雨到溪頭。
山遠天高下，雲深樹有無。出關曾萬里，慣識曉行圖。
許國丹心苦，唐天春日低。蹇馿應借得，吟過瀼溪西。
撚鬚聳瘦肩，蹇步兀如顛。大尹不衝撞，清狂直上天。
吾生如寄耳，嶺阯又三年。政自歸心碎，那堪送客船。
中年懷易惡，更聽斷腸聲。多謝兩榕樹，逢人管送迎。
吹竽媚所好，乞墦厭其餘。邇來效尤者，往往拾芥如。
浮名豈不榮，遺道亦安忍。君看趙孟徒，千古同一盡。
荒凉橫浦郡，頗稱冷官居。爲甚更清睡，冬來不讀書。
梅花亦何奇，偏便幽人愛。清寒風雪夜，一枝靜相對。
竹枝雙翡翠，縮頸照寒水。驀見渡溪人，一聲忽飛起。
庭蘭尚牢落，庭草已勾萌。草與蘭何似，東風亦世情。
豈不謀數椽，吾力苦未足。破屋儻支撐，尚堪燈火讀。
學詩不能神，得句常草草。儻可寄吾懷，豈必人稱好。
若喚作拄杖子，埋沒己靈。不喚作拄杖子，辜負先聖。
元正新改旦，舉則舊公案。料掉沒交涉，閏年春色晚。
五日不陞堂，三八不入室。供是衆人辦，飯是借米喫。
飛雪亭前水，妙高聲頂雲。雲有出山勢，水無投澗聲。
用毗盧正印，揭仲尼日月。一字不著畫，八字無兩丿。
一年復一年，一冬復一冬。海水知天寒，枯桑知天風。
谿上烟波遠，壺中日月長。誰知冷灰裏，九轉透瓶香。
橫兩腕中杵，現堆雲裏身。權中示權處，依舊是天人。
野水小橋外，諸峰凜寒色。被馿子一交，至今翻不得。
人牛兩相忘，又向橋邊去。眼明雙鷺鷀，無非是熟處。
寒涕無暇收，高風自然足。客來知不知，吾芋恰新熟。
一橈復一橈，打著打不著。至今華亭上，猶更風波惡。
相看已瞭然，安用頻頻舉。長笛不禁聞，又隨烟棹去。
一見能全機，隠身定無路。遇猶不遇時，病在回頭處。
腥風怒濤中，信手拏得起。觸撥老慈明，攛出拄杖子。
平生幾緉屐，自覺山招我。不知身入畫，只貪山色好。
和露鋤豆苗，不覺日又夜。飄然從何來，定在南山下。
全肩擔荷時，落日重回首。世無相逢人，先生不在酒。
人知琴無絃，無琴無人知。獨立天地間，知音復是誰。
朝同猿鳥吟，暮與麋鹿游。吾生有良願，捨此當安求。
怪石膽瓶窟，從天倒插花。九陽一樣澤，生意爲何差。
舟載閒雲穩，湖光盪碧天。笑看沙上鳥，終日伴雛眠。
斷雲送歸雁，斜陽明晚楓。西風灑雙鬢，醉倚危闌東。
野笛雨中吹，樓高客夢危。春風在何許，披拂好花枝。
風雨三更夢，江湖萬里心。青燈正愁絕，可惜不能琴。
欲識詩清處，須來天盡頭。可人一溪雪，催我上扁舟。
野樹參差綠，山花零亂紅。夕陽一樽酒，聊與故人同。
寒山草木疎，蒼翠因雨濕。日暮來不來，前溪借蓑笠。
雨細成珠琲，紛紛入綠花。綠花無不濕，傾處又成波。
堦遠滴成聲，荷深圓又碎。風動水銀收，亭亭開翡翠。
前輩經行處，壁間題小詩。梅花還好否，要見出塵姿。
緘蘂怯寒風，清香已暗通。數株籬落外，生毓任元功。
騷客多吟詠，無非泥酒杯。君知儂澹泊，歲歲幾番來。
孤根在寒谷，無分逐東風。流輩剛言好，中心只固窮。
今年三十六，吾髮白雙莖。不耐秋霖滴，愁濃遣未平。
春去留無計，殘花更可人。多情玉蝴蝶，隨雨伴香塵。
焚香覺心清，觀書消日永。門前剝啄稀，且喜官職冷。
閒來庭下立，月影照人清。偏到中秋好，遲眠已四更。
秋光初破蘂，香遠逐人來。多是蟾宮種，何妨兩處開。
昨宵清不盡，今夜色增明。想見清虛殿，冰輪漸漸生。
松風傳地籟，花月滿庭心。記得金臺下，孤樽細細斟。
靜處翻千偈，忙中認一身。忽看枕峰句，便作是非人。
向來雲影卧，今日復如何。不是相知少，人間險處多。
中秋添月色，携酒上金臺。世事無窮盡，江山入句來。
當時計水功，直爲萬世利。梅梁破浪歸，底事成兒戯。
當年雁來游，少憩存夜氣。自從開此奇，便有草鞵費。
山深雲卧冷，結屋在山椒。我意如雲懶，隨緣聽海潮。
塵事紛如掃，僧窗對竹開。欲酬清靜債，一歲五番來。
于今僧輩少，學業又全疎。日莫山深處，相迎有浩初。
江湖毓羣魚，水大隨所揀。奈何世上人，尋到秋魚眼。
蘆葉滿沙洲，鳬翁取次游。生綃纔半尺，占得江南秋。
見山真見山，翠滿簷楣間。屏几漫畫障，意足水墨閒。
曲徑接山阿，行人說救婆。須知閨室女，識見已爭多。
海水有枯竭，喬松易摧折。高名萬古存，地志書英烈。
柳絮隨風舞，金沙貼地開。爲緣春滿眼，不厭酒深盃。
風暖輕拖練，天寒皺作鞾。江湖只如此，今古幾消磨。
雨後露華白，風前嵐氣清。秋心愁不展，垂白睡難成。
誰將秋菊蘂，故作小桃紅。輕薄隨時好，飄零風雨中。
微雪寒侵煖，新晴風掃氛。天公念穡事，秋稼定如雲。
憶與成之別，于今廿五年。今朝復相見，話舊竹窗前。
世態頻頻換，君心炯炯明。能言少時事，滿座便風生。
池邊梅未綻，不是怯霜風。待得陽和到，清香一線通。
雷奔石壁間，瀑瀉洞門側。蜿蜒乘洪濤，變化莫可測。
西風吹石岐，鱗甲起深轍。借問去來人，誰是騎鯨客。
初生半崖陰，漸失雙峰翠。倏忽滿太虛，蒼生望霖雨。
溪月濯銀盤，溪橋卧脩軏。沙凈碧波寒，分明見蟾闕。
山圍古寺陰，曙隔鯨音發。悠揚三四聲，喚上東林月。
飄蕭鷗鷺群，淅瀝孤蒲晚。雲斷山月明，新泉落前澗。
林館碧溪陰，絃歌雜燈影。夜分猶吾伊，學海在人境。
詩家在東臯，雞林價爭售。作者復幾人，風月三千首。
梅花亦何奇，偏得幽人愛。清寒風雪夜，一枝靜相對。
西陵終日望，不見有歸橈。欲去猶回首，寒江起暮潮。
昨夜中秋月，含愁顧影頻。空留可憐影，不見可憐人。
欲作遼陽夢，愁多自不成。錯嫌烏臼鳥，半夜隔窗鳴。
見說春帆外，康廬水石多。期君一把臂，長嘯入煙蘿。
莫被封侯誤，封侯似漢家。君看城下骨，萬古一黄沙。
五兩轉須臾，相望奈何許。寄語黄帽郎，船頭慢摇櫓。
君子如白日，願得垂末光。妾身如螢火，安能久照郎。
郎去無見期，妾死那瞑目。郎歸認妾墳，應有相思木。
船在下江口，逆風不得上。結束作男兒，與郎牽百丈。
朝亦出門嗁，暮亦出門嗁。蛛網挂風裏，遥思無定時。
懊惱復懊惱，懊惱無奈何。請郎且少住，聽妾懊惱歌。
西山青縹緲，深處有丹砂。說道神仙客，邀予戲紫霞。
送君歸山谷，覺我荷衣塵。殷勤郡城別，衰淚欲沾巾。
寒鐙照疏竹，棲禽時復驚。默坐空齋夜，寂寞道心生。
何年流水恨，昨夜小橋春。縱有相逢地，都無可寄人。
天遠正難窮，樓高不堪倚。醉夢入江南，楊花數千里。
老大倦追隨，得坐且終日。所以見春去，亦不甚愛惜。
悚懼未成立，隠憂道學失。修身復補過，庶保餘生責。
西山翠欲滴，奇峰露嵂兀。倚天挺巨手，欲寫風和月。
高枕松間石，如儂未易知。世情祇益睡，不是學希夷。
生意草亦佳，可但蓮菊好。富貴本何心，莫以色見我。
勘破鵬鳩事，人間百念消。茂先老自誤，不記賦鷦鷯。
拋汝菴中菊，尋他楦上麟。休將窮達事，來語菊邊人。
祠宇小窗西，松高柳尚低。垂垂青可愛，一带遶長堤。
煩促耽凉夜，穹虛望碧霄。雲行迎月入，波動带星摇。
真水黄芽長，香風玉杵鳴。不爲三窟計，永伴一輪明。
閑却經綸手，東籬把菊枝。先生花外意，難畫亦難詩。
蜀道難從古，于今分外難。江山風景在，忍把畫圖看。
小艇溪邊月，來尋萬卷樓。遂初讀書處，鶴去白雲留。
剩有溪山樹，書樓迹已陳。故人不可見，繞樹一悲吟。
萬壑注清流，孤煙起暮愁。龍山半溪落，鴈影過書樓。
欲洗鉛華浄，那須畫手工。玉顔翻自誤，不似舊圖中。
陰崖未知晴，松雪自在白。可恨晚風顛，飛寒亂苔石。
纖巧逐時新，誰將大雅陳。天孫古機錦，笑殺世間人。
此夕真成別，幽懷欲語誰。梅花霜月曉，獨起詠君詩。
山中桂香滿，無復向來遊。官事何時了，一年孤負秋。
僧屋藏深塢，漁舟带遠汀。誰教雙白鳥，來點暮山青。
前月登高去，猶嫌菊未黄。秋風不相負，特地再重陽。
金丸手自摘，色味香三絕。從來天者全，風韻迥然別。
風急漏聲斷，月斜人影長。殘燈收短市，鴛瓦已凝霜。
枯心不作花，儀鳳那采取。何當被朱弦，齎身大晟府。
放浪詩騷外，塵心鍊到空。白雲開夜觀，海月冷松風。
客意入燈篝，無詩過一秋。角聲吹雨斷，人在截雲樓。
前村深雪裏，天意不教遲。玉色復何異，東風萬古吹。
閶闔春風起，花開次第新。拂牆花樹動，疑是弄珠人。
素面凝香雪，孤根尚惹苔。春風有餘力，一一爲愁開。
上苑春何早，百花猶未知。逢春多霰雪，玉性肯磷緇。
雪中多日靜，春富野人家。廢苑荒堤外，誰知改歲華。
歲晚樹無葉，欹花半在池。水光斜漾月，憶在故山時。
自入春來早，梅花處處妍。幾家深樹裏，只怕晚風顛。
高枝分曉月，花發蝶先知。野渡冰生岸，清香可贈誰。
孤燈然客夢，疏雪亂梅花。憶昨經過處，鄉心月滿沙。
衆芳春競發，陰砌雪花殘。獨樹臨江古，猶疑畫上看。
官曆春猶淺，夜寒霜滿枝。欲消冰似雪，明月不須期。
客路逢人少，春城不盡頭。無風花自落，何處避春愁。
幾夕疏林下，山花慰客心。哀猿自相叫，惟恐暮雲陰。
高檣起行色，带月過江村。逐吹梅花落，無言只斷魂。
閏年春過後，衆樹碧光鮮。已瘦梅枝影，關心又一年。
冬暖梅花早，前庭如月輝。北人歸欲盡，不用惜花飛。
雪氣衝簾入，天寒白屋貧。不知園裏樹，先結日邊春。
春宵多旅夢，輕醉不成鄉。靜室簾孤捲，花間暗斷腸。
近舍新爲圃，春梅避石開。風兼殘雪起，詩思澀難裁。
忽見寒梅樹，西陵西又西。可憐枝上色，歸路莫相迷。
野蝶難爭白，芳香散着人。風光人不覺，寒氣日通春。
萬仞冰梢折，春回客未歸。黄昏掩門後，教熨看花衣。
寒雪梅中盡，紗窗薄似煙。怨魂迷恐斷，多是晚風前。
舊國迷江樹，羞將淚對花。老魂招不得，明月落誰家。
東風吹暖氣，花泛曉光鮮。破月斜天半，垂藤壓樹偏。
梅花今正發，折盡向南枝。相送河梁晚，春風動柳絲。
深居白雲穴，幽意滿山楹。風遞幽香去，何人識此情。
自愛新梅好，相懽得幾回。來年又相見，先發映春臺。
花落青軒樹，山僧带雪期。荒階羅疊蘚，未遠剩相思。
尋芳愁路盡，山寺始花開。獨上高樓望，傷春不易裁。
寒盡梅猶白，春光幾處偏。嬌鶑解言語，不是怨流年。
常恐韶光晚，繁花已滿林。花心愁欲斷，月冷洞房深。
碧落風煙外，正朝發早梅。散空香鬰鬰，應爲剪刀催。
嬾成真似病，山妓笑酣歌。花落煎茶水，疏叢蝶未過。
林間明見月，深戶映花關。想像吹簫處，空尋伊洛間。
月寒花露重，貌爲客愁銷。一落又經歲，鄉關此路遥。
月明渾似雪，樹老數枝傾。月落江村黑，孤吟意不平。
白日依山盡，春風引思長。抱琴沽一醉，尋艷復尋香。
旅館誰相問，霜晴凍葉飛。花當隴上發，邊色滿戎衣。
風起塞雲斷，飛花入戶香。孤城吹角罷，一鏡有愁霜。
梅落經霜霰，雲連京國深。金罍列四座，春色豈知心。
池草艷春色，流芳復滿園。只應連夜雨，花落擁籬根。
世上樹桃李，逢春解惜春。不知春色早，對此合傷神。
逆旅相逢處，冥冥花正開。今朝與君醉，不辨越王臺。
野渡人初過，人悲花自閑。歌聲隨綠水，春滿杏花山。
舊雪逐泥沙，驚雷長荻芽。低簷一枝在，恐有夜來花。
一點白如雪，玄機未易窺。歲華摇落盡，空把月中枝。
病見巖花發，風霜一歲殘。月斜寒影動，清比玉堪餐。
高樹梅初發，城隅古謝村。况多秋蘚色，巧詠任人言。
落日明深塢，新移棘補籬。野花春後發，獨自立多時。
畫閤餘寒在，花明綺陌春。今年看花伴，東去汶陽濱。
無處寫幽懷，前山雪未開。一階春草碧，偶到樹邊來。
數枝寒照水，幽意日相親。愛此無他客，遥將寄野人。
漁舸汀鴻外，霜天似水清。更無花上月，新句與誰評。
枯株圍古寺，老怪昔誰栽。水國花開早，疏花晚自開。
問得梅花信，新晴花氣香。戲賡和靖句，炙背負斜陽。
觸處是花開，孤高不受埃。春風別有意，時有暗香來。
幾度尋春信，親曾到石橋。寒雲拂縞夜，恨不坐通宵。
旅望因高盡，江春入舊年。紛紛對寂寞，花隔杜陵煙。
捲簾清夢後，靜角揜山城。氣射燈花落，饑膚片玉明。
積雪暮山寒，枝枝入肺肝。高風吹不盡，一半更須看。
雪消春力展，林雪似芳菲。獨映孤松色，煩君問是非。
蠹根停雪水，花落釣人頭。萬里猿頻斷，春風亦似秋。
鳥喧金谷樹，惟此出塵埃。古戍鳴寒角，池塘暗不開。
人情皆共惜，勿謂少知音。若問陽臺客，曾供雪夜吟。
綠蔓花綿綿，日晚梧桐落。所思終不來，蟲聲入羅幕。
洞房秋月明，玉關芳信斷。含怨倚蘭叢，日驚羅带緩。
初說戍漁陽，俄傳出定襄。朝朝征馬過，春草不曾長。
山月共徘徊，山泉酌一盃。詩成無筆寫，畫石記蒼苔。
凭虛兮御氣，乘風兮駕浮。朝罷兮歸來，天邊兮月鈎。
顓帝位方禪，勾芒印已交。芭蕉有封事，黄鳥莫譊譊。
店遠鷄聲近，月斜人影長。再三謝風露，拜賜一天凉。
窗隙針來大，霜風聖得知。耳邊如箭急，直把菊花吹。
岸樹冥茫外，人家點畫中。斷煙分紫翠，殘照抹青紅。
影上酥花峭，枝頭蠟糝清。姮娥約滕六，夜半過江城。
江上初收雨，雲頭尚戀山。歸帆巡古岸，晴草守滄灣。
詩多唐代刻，柏尚晉時青。想得真君劍，猶餘蛟血腥。
人行秋色裏，詩入畫圖中。笑指白雲頂，猿啼第一峰。
千里如天遠，三年不此來。書從雲外至，手把月中開。
五夜風吹露，林間鳥喚熟。鍾聲和月落，驚起四山雲。
薄暮一凝佇，歸鴻千有餘。倚松吟半餉，月影瀉庭除。
月映山頭禿，雲迷路口叉。仰天方索句，一鶴立松丫。
已屬畦丁了，都將菜甲耘。數時稽食籍，醢芥又羹芹。
問我何厨傳，珍鮮滿故園。笋方青剝指，茄欲紫垂拳。
破蒼如凝蠟，粘枝似滴酥。恍疑菩薩面，初以粉金塗。
殿古涵煙冷，樓空得月多。鍾聲巡遠岫，塔影卧清波。
雨送炎官印，風宣白帝麻。欲知秋面目，細看木犀花。
江霧秋樓白，燈花夜雨青。九天無一夢，此道付晨星。
月澹黄茅路，煙明紅葉村。有懷如阮籍，更贈一聲猿。
嶺口雲拖白，江頭葉借緋。西風來問罪，老火不須威。
殘暑猶拖尾，新凉恰打頭。酒方屯魯郡，舞已徹伊州。
已具看雲眼，而生伴月心。西風相體認，紅盡綠楓林。
終日聽鶑語，商量一樹梅。看承花未了，排辦雨將來。
宿靄縈餘凍，鬆陰挾嫩晴。朝來花萬福，鶑奏起居聲。
楊柳陰初合，村童睡正迷。一牛貪草嫩，喫過斷橋西。
十日九風雨，一春三別離。予嗟吟骨瘦，子亦坐詩癡。
鼕鼕璫璫璫，爛醉如泥了。睡至谷谷呱，東窗梅影曉。
已拾詩盈篋，猶如酒滿船。湖光清似鏡，俯仰兩青天。
避暑白雲鄉，茶甘齒頰香。海城悲暮角，煙樹淡斜陽。
一枕夢雲過，半空詩雨來。新蟬吟不了，盡晚自銜杯。
隔岸蘆招手，沿溪柳拜人。兩庾黄竹路，水囓白沙津。
薄倖東風者，無心半點春。桃花吹滿地，片片似魚鱗。
人已就船眠，犬知何處吠。雨來閙秋江，全似茶鐺沸。
松風吹我飛，手搦空中月。笑指蓬萊山，可補銀河缺。
醉掬山先走，行呼月後隨。欲眠梧影下，又恐白雲知。
大隠在朝市，仙人好樓居。方平今白髮，未許見麻姑。
身如雲樣輕，心似月兮皎。何物堪贈君，一顆安期棗。
風吹五花輦，露綴九光輿。夜半紅塵起，琴高失鯉魚。
上界足官府，大仙多拘束。遂令東方朔，只戀殿前肉。
玉女鳴珂珮，投壺不憶題。劉安無復傲，殿殿叩星扉。
酒專風月權，詩欠江山債。恐是試長房，塵勞君少耐。
伊昔爲句漏，其心在丹砂。丹成遽仙去，不且判鶑花。
雞翹豹尾中，鳳閣鸞臺客。何似許旌陽，西山煮白石。
躍馬西湖道，載酒湖水濱。一蝶忽花下，招之論大椿。
青山猶古人，碧草亦大雅。幽鳥話昇平，陳摶何爲者。
榔聲擊空碧，帆影浮滄浪。倚櫂蓼花洲，一犬吠斜陽。
鷗飛梅山前，翠中一點雪。何處鍾聲來，雲梢推上月。
碧潭藏老龍，夜半水底吟。激飛寒空露，淒動幽人心。
岸上酒旗舞，寒蕪生秋風。誰家六七童，手持金芙蓉。
波心採蓮女，流花近吾船。移船入蘆荻，吹笛下晴川。
朝吸西風餐，夜弄明月舞。萬頃碧琉璃，下有玉清府。
黄昏杳無人，孤江但翠竹。惟有白鷺鷥，伴我舟中宿。
夜闌笙鶴鳴，銀汀斗欲瀉。可憐舟中子，散髮蒼山下。
青山銜落日，白楊吐悲風。欲覓玄真子，滄洲雲濛濛。
臨水翫芙蓉，一花還兩影。上倚夕陽斜，下浸秋波冷。
月光流如酥，天影湛於水。饑鶴啄梅花，風吹酒波起。
山似詩肩聳，江如酒量寬。雲描秋色老，松寫暮聲寒。
山色重拈出，秋雲似削平。可憐松下路，月黑不堪行。
昨夜天成雨，今朝水滿池。睡酣渾不覺，想見竹聲奇。
月落松方暗，花蜚鳥正啼。青山春窈窕，碧草曉凄迷。
梧葉落滿地，西風洗九天。鶴聲明月夜，曾此繫吾船。
月落雞吹角，夜長鵝報更。山中無曆日，日出即天明。
月影黄昏後，詩天眼界寬。野香尋得見，石背一枝蘭。
身豈能爲患，心何可得安。想應知鶴怨，未得伴鷗閑。
北闕投封事，南山返故廬。李衡千樹橘，張琰一園蔬。
月濕松梢露，溪鳴竹裏風。是中有詩味，何日一樽同。
不是無知己，相忘獨有君。孤襟開皓月，往事付浮雲。
劍浦猶殘堠，螺江始問津。向來風浪惡，回首謝靈均。
鴈側風前字，煙凝雨後情。不知誰氏子，持釣立江城。
人遠看來短，山遥淡欲無。水邊漁舍密，天際客帆孤。
亂山草斜出，危岡竹倒懸。人家春樹裏，山色夕陽邊。
霜月沉青嶂，汀鷗卧白沙。曉風刪竹葉，秋霧補山丫。
春夜常如歲，何妨秉燭嬉。百花俱中酒，萬竹自吟詩。
安得安期棗，如瓜恐不然。楚江萍似斗，泰華藕如船。
百念今何女，何年遂大刀。瑶池春不老，誰復敢偷桃。
憎却堤邊柳，青絲復爾長。自憐愁裏鬢，不覺暗中霜。
月落知何處，夜長無了時。幽人春自感，鶑燕亦何知。
書來相借問，客至欲如何。自草黄庭去，歸來管割鵝。
命駕承千里，論文且一樽。春高人易老，風雨閉柴門。
多愁君自爾，不樂我何曾。西北山如削，明朝約共登。
東園風雨霽，一巷海棠開。曲折穿花去，深行忘却回。
回首烏啼夜，傷心月滿樓。真成花命薄，不及柳風流。
啼鳥千山暮，輕風一路清。草連江色暝，月對夕陽明。
十指生秋水，數聲彈夕陽。不知君此曲，曾斷幾人腸。
心造虛無外，絃鳴指甲間。夜來宮調罷，明月滿空山。
聲出五音表，彈超十指中。鳥啼花落處，曲罷對春風。
燭影奪明月，鍾聲撞曉雲。甆盤餘柏子，傾作一爐焚。
素壁青燈暗，紅爐夜火深。雪花窗外白，一片歲寒心。
苦海無船渡，衆生到岸難。勸君齊著力，結取萬人歡。
春色濃於酒，梅花瘦似詩。長青今歲葉，粲白去年枝。
鴉報千林曉，梅供一枕香。曉來春思倦，餘夢尚悠揚。
青盡池邊柳，紅開檻外花。數時長病酒，今日且分茶。
正月梅花盡，一溪春雨香。燕方尋故壘，蜂已葺華房。
夙酒縈懷處，芳亭拄頰間。一鶑黄翠柳，雙鷺白青山。
黄鳥新聲變，青山霽色妍。預爲寒食地，晴放海棠天。
犬見行人吠，牛尋熟路回。烟光迷碧嶂，花片點蒼苔。
風雨平安日，山林富貴天。笋芽青露爪，蕨蕻紫伸拳。
露滴中宵月，松摇古谷風。三身紅萏菡，四智碧芙蓉。
雪後竹君子，霜前松大夫。梅殘半點白，猿叫一聲孤。
美事般般四，良辰盞盞雙。霜風冰硯水，山月影軒窗。
褲裏無供給，褌頭儘受降。賜之湯沐罷，投置不毛邦。
嗅花風入鼻，掬水月浮身。夜靜焚香坐，空山一箇人。
驚夢猿三咽，窺帷月一痕。無人空犬吠，依舊掩柴門。
鴈過天成畫，魚驚水作紋。簷牙宵吐雨，殿脊曉馱雲。
酒弄三竿日，詩成一枕風。寒聲落鴻鴈，秋意著梧桐。
樓影秋江白，苔碑卧夕陽。水昏沙暮起，一一鴈南翔。
嫩竹容歸鵲，寒松捧落暉。危紅和露落，空翠撲衣飛。
竹手擎雲重，松肩荷月高。烟收天地闊，醉目數秋毫。
犬吠月如晝，馬鳴人渡橋。更無詩與酒，虛度可憐宵。
香篆孤烟裊，燈龕寸火微。夢和明月冷，心與白雲飛。
星似螢千點，雲如鶴一雙。孤吟寒不寐，落葉打空窗。
水長二三尺，梅餘六七花。明朝須不雨，今晚已成霞。
柳眼開何媚，蒲芽長得伸。寒花方謁日，新燕已參春。
日落千山暝，風吹一路香。燕依花色紫，鶑體柳絲黄。
風落松梢雪，山收竹外煙。清吟凝醉眼，獨立聳新肩。
對舞鳴仍和，雙飛去復回。歸家千載遠，丹竈付蒼苔。
路似羊腸遶，溪如燕尾分。青山相領略，許我一丘雲。
晴少春光淺，寒多酒力微。一聲山鷓過，數點海棠飛。
人在鶑花裏，春歸杖屨中。風迎何處鶴，宿我洞門松。
屋宅纔蝸大，身軀與蚓般。楚王吞不得，敕賜鷺鷥餐。
燕語今生事，花開夙世紅。不知終日醉，何以謝春風。
雪洗桃花面，烟描柳葉眉。與春同是夢，安用賞春爲。
我怪東風黠，暗知春欲歸。盡將楊柳絮，剪作雪花飛。
身衣六銖衣，笑折瓊林花。豈知人間世，有人服苧麻。
人間百春秋，天上一晝夜。六丁驅日輪，長過咸池下。
紫皇坐瑶臺，敕我草洞章。落筆三百首，飲我白玉漿。
我著紫綺裘，俯視蓬萊洲。手把八空氣，縱身雲中游。
我醉輒指麾，莫向太帝說。要煉五彩石，去補西天缺。
苔空綠錢死，松老清陰瘦。結廬卧白雲，柏子燒春晝。
幽鳥噪巖谷，寒煙鎖薜蘿。忽遇金蟾蜍，無人自呵呵。
碧草正春風，雨晴竹落涕。白鳥忽飛來，點破一山翠。
仙翁棲紫霞，顔童鬢不華。客來問玄機，笑指菖蒲花。
秋河一滴露，夜墮即珠然。吹入玉盤裏，走盤如許圓。
雨過西風寒，蒼苔封戰骨。可憐老將軍，飲馬長城窟。
蓬萊三萬里，道德五千言。一自青牛去，函關烟雨昏。
元豐一皂吏，三番遭配隸。空餘悟真篇，带些鉛汞氣。
惠州是生緣，嘉州是得遇。漳州走落水，潭州沒去處。
白雪滿空夜，黄芽一朵春。藍關歸去後，問甚世間人。
一卷無人識，千鍾對客談。桃花開欲謝，猶自戀寒巖。
閬苑無蹤跡，唐朝有姓名。不知紅玉洞，千古夜猿聲。
竊得玉京桃，踏斷金華草。白雲滿簑衣，內有金丹寶。
日月藏瓢裏，溪山掛杖頭。有些難說處，夜夜是中秋。
神府雷霆吏，瓊山白玉蟾。本來真面目，水墨寫霜縑。
柳絮多頭緒，桃花好面皮。夫是之謂誰，東海比丘尼。
天不欲留春，東君暗歸去。碧梧枝上看，瀟瀟風送雨。
雲爲山積翠，雨倩草添青。一覺南柯夢，俄然鳥喚醒。
麈尾清虛語，銅爐起澹煙。嶺頭猿叫罷，月落碧潭圓。
淡月籠蒼松，清流蘸脩竹。水深蟾不設，長伴道人宿。
竺土大僊心，東西密相付。謹白參玄人，光陰莫虛度。
六月火邊坐，有眼無耳朶。鐵蛇鑽不入，鐵牛衝不破。
厨庫對僧堂，三門朝佛殿。南來與北來，一見一切見。
曉披北山雲，暮宿北山雨。來爲北山人，須辨北山主。
百丈下堂句，雲門顧鑒咦。進前叉手立，端的許誰知。
心同虛空界，示等虛空法。證得虛空時，無是無非法。
月五日亦五，那堪時正午。採藥藥最靈，問疾疾即愈。
京師出大黄，渾崙不覆藏。朝生金鳳子，平地快翺翔。
隠密全真處，渾崙未剖時。從來只與麽，不用討瑕疵。
矮窗岑寂中，一字一點血。血盡筆禿時，止止不須說。
執爨灰滿頭，掃地塵撲面。巖下細思量，一場不著便。
邈得先師真，鼻孔不相似。大悲院裏歸，馿鳴較些子。
古廟爐灰冷，長江烟水寒。再三撈摝得，難上酒臺盤。
肩聳湖山瘦，眼明湖水秋。往來誰是伴，白鷺與黄牛。
騎馿過溪橋，一踏橋梁折。橋邊萬朶山，拊掌笑不歇。
褰裳登九重，走筆書十三。兩頭俱不住，臨去又圖南。
生在如來家，須學如來行。諸念入正念，有諍歸無諍。
願海散香風，花披菡萏紅。錦鱗方上釣，金鎖已騰空。
不壞身正是，正是不壞身。適來曲多少，扭得鼻頭辛。
最好韶山境，烟籠翠色輕。欲描描未就，猿鳥一聲聲。
奇特老尊宿，大無慚愧人。盤陀石上藕，喜見一番新。
極浦蘋花白，空壕蘭萼紅。傷心城上燕，飛入館娃宮。
欲知行遠近，細數杜鵑聲。暗入蒼山去，千聞是一程。
水源窮不盡，垢膩生春襪。未敢輒揭流，且向幽亭歇。
芳時談古調，霅浦少人同。化日桃花外，歸船便隔春。
麥畦微雨過，日照青濕濕。牧童坐短蓑，牛卧寒鴉立。
歸牛晚失犢，牧童學聲喚。溪邊白鷺鷥，銜魚上田岸。
死別日益遠，年衰夢亦無。忽開舊詩卷，淚灑白髭鬢。
黨籍英賢盡，長淮南北分。忠奸論方定，金璧購遺文。
肉譜知何從，塗高流亦深。漢相似堯相，奕蘭端至今。
至生恰平生，一萬八千日。頭白無所成，唯堪伴幽逸。
差入栴檀林，自古只公選。迺知天定時，丹成骨自換。
仙遊知幾年，晨香梵古佛。人移境亦移，高風日披拂。
一瓶還一鉢，作戯且逢場。會看走鶴書，橫寶今道傍。
白雲每亭亭，其出亦何心。賢侯考之天，無謂由蹄涔。
飛錫破曉色，紅葉弄吳楓。聞名且見面，清明豁長空。
方期秋氣高，遍閲山水窟。青鞋此蜚動，幽意那可及。
端坐閲四時，爛然各有第。新篇敵島可，郵筒當數寄。
中庭可明月，況此方揚輝。霏譚隔千里，使我幾忘歸。
方趁夏日永，不知秋已清。秋清歲即晚，吾道終何成。
萬木枯歲晚，寒梅獨不移。幽香對白雪，清景月明時。
門前鑿三塘，流水常不息。逝者誠如斯，間斷伊誰忒。
先天本無言，有言即後天。欲知先天易，須在無言前。
不聞爾言久，因覺我言非。欲得爾之善，真期爾指歸。
久未從君行，出門無可去。思爾行之善，秉燭坐至曙。
數月未論心，此心覺還真。矢以惺惺法，始終奉此身。
朱絃莫余和，落指空琅然。天風遠送將，去作碧巖泉。
庭夜酣紅杏，牆陰染碧苔。吟翁醉未醒，啼鳥去還來。
有生必有滅，無庵無可說。踢倒玉崑崙，夜半紅日出。
門前春水滑，柳外夕陽斜。欲識春風面，滿城桃李花。
濃淡烟村碧，淺深霜葉紅。蓬窗今夜客，蘆岸晚來風。
長鯨海上來，壯士田間起。登城復何悲，禾稼秋風裏。
誰將訟風伯，謂天懲雨師。天閽幾萬里，聵聵安得知。
軍書督戰急，縣吏催租還。力盡將何訴，浮雲深九關。
嘗聞海客談，白浪海風惡。祗是欺舴艋，那見摧蛟鱷。
黑山心歷歷，金殿口巴巴。不因漁父引，怎得見波查。
花生初咫尺，意思已尋丈。一日復一日，看看衆花上。
雲勢移峯緩，泉聲出竹遲。此時無限意，唯有翠禽知。
氣候如當日，山川似舊時。獨來還獨往，此意有誰知。
手足恩情重，塤篪歡樂長。要知能忘處，墳草兩荒凉。
至靈之謂人，至貴之謂君。明則有日月，幽則有鬼神。
既不能事人，又焉能事鬼。人鬼雖不同，其理何嘗異。
生平與人交，未始有甘壞。己亦無負人，人亦無我害。
目見之謂識，耳聞之謂知。柰何知與識，天下亦常稀。
風林無靜柯，風池無靜波。林池既不靜，禽魚當如何。
僕奴凌主人，夷狄犯中國。自古知不平，無由能絕得。
林下居雖陋，花前飲却頻。世間無事樂，都恐屬閑人。
路上塵方坌，壺中花正開。何須頭盡白，然後賦歸來。
盡道之謂聖，如天之謂仁。如何仁與聖，天下莫敢倫。
自有吾儒樂，人多不肯循。以禪爲樂事，又起一重塵。
大達誠無礙，人人自有家。假花猶入念，何者謂真花。
夏木無重數，森陰翠樾低。相呼百禽語，太半是黄鸝。
雖老未龍鐘，籬邊菊滿叢。乍凉天氣好，里閈正過從。
景好身還健，天晴路又乾。小車芳草軟，處處是清歡。
雨霽景自好，秋深天未寒。可能乘興否，夏圃上盤桓。
八月小春天，小花開且殷。晚來經小雨，遂使小車閑。
旱極望雨意，病危思藥心。人人當此際，不待勸而深。
一語便喜處，千言益怒時。既因言語合，却爲語言離。
緣飾近虛襟，虛襟後患深。療饑當用食，救旱必須霖。
清洛接天去，寒雲貼地飛。人於橋上立，詩向雪中歸。
正旦四篇詩，緣忻七十期。請觀唐故事，未放晉公歸。
平地雖然遠，那知物物新。危樓一百尺，別有萬般春。
賞花高閣上，負約罪難迴。若許將詩贖，何時不可陪。
蛙蜢泥中走，鳳凰雲外飛。雲泥相去遠，自是難相知。
天下太平日，人生安樂時。更逢花爛漫，爭忍不開眉。
一春九十日，風雨占幾半。花好不成觀，心狂未能按。
舉世自紛紛，誰爲無事人。吾生獨何幸，卧看洛陽春。
春水淥成波，成波無柰何。難將染佗物，止可染輕羅。
春雨細如絲，如絲霢霂時。如何一霶霈，萬物盡熙熙。
春去休驚晚，夏來還喜初。殘芳雖有在，得似錄陰無。
盛夏久不雨，滿天下愁苦。安得一片雲，救取人間否。
久旱偶成雨，方喜慰愁苦。雖能斂塵土，不能救禾黍。
盜伯窺財物，其心不慮佗。取時唯恐少，敗後只嫌多。
盜伯窺財物，其心只慮添。安得取時貪，却似敗時嫌。
蟲蠹書害少，人蠹書害多。蟲蠹曝已去，人蠹當如何。
清風正藹如，小閣枕通衢。不欲久獨擅，能來同享無。
心足而家貧，體疎而情親。開襟知骨瘦，發語見天真。
詩成大字書，意快有誰如。巨浪銀山立，風檣百尺餘。
酒喜小盃飲，詩快大字書。不知人世上，此樂更誰如。
俗阜知君德，時和見帝功。況吾生長老，俱在太平中。
意亦心所至，言須耳所聞。誰云天地外，別有好乾坤。
夢裏常言夢，誰知覺後思。不知今亦夢，更說夢中時。
日中爲噬嗑，交易是尋常。彼各不相識，何復更思量。
月到梧桐上，風來楊柳邊。院深入復靜，此景共誰言。
林罅天尤碧，風餘月更明。人間無事日，得向此中行。
林下閑言語，何須更問爲。自知無紀律，安得謂之詩。
曏日所云是，如今却是非。安知今日是，不起後來疑。
曏日所云我，如今却是伊。不知今日我，又是後來誰。
月到天心處，風來水面時。一般清意味，料得少人知。
不逢聖人時，不見聖人面。聖人言可聞，聖人心可見。
君子存大體，小人無常心。於人不求備，受恩唯恐深。
安分身無辱，知幾心自閑。雖居人世上，却是出人間。
好勇能過我，當仁豈讓師。勇須仁以濟，仁必勇爲資。
親莫如父子，遠莫如蠻夷。蠻夷和亦至，父子失須離。
仁莫如父子，義莫如君臣。二者尚有失，自餘惡足論。
君臣守以義，父子守以仁。義失爲敵國，仁失爲路人。
里閈閑過從，太平之盛事。吾鄉多吉人，況與他鄉異。
太平之盛事，天下之美才。人間無事日，都向洛中來。
欲見心無已，久違情柰何。雲煙雖咫尺，不得屢相過。
曾見方言識，曾聞始謂知。柰何知與識，天下亦常稀。
古事參今事，今人乃古人。只應情未浹，情浹自相親。
梅因何而酸，鹽因何而鹹。茶因何而苦，薺因何而甘。
天聽寂無音，蒼蒼何處尋。非高亦非遠，都只在人心。
五福雖難備，三殤却不逢。太平無事日，得作白頭翁。
終歲都無事，四時長有花。小車乘興去，所到便如家。
草色連雲色，山光接水光。危樓一百尺，旅鴈兩三行。
春看洛城花，秋翫天津月。夏披嵩岑風，冬賞龍山雪。
未見希夷真，未見希夷蹟。止聞希夷名，希夷心未識。
及見希夷蹟，又見希夷真。始知今與古，天下長有人。
希夷真可觀，希夷墨可傳。希夷心一片，不可得而言。
客說河州事，經營杳未涯。訝予獨無語，貪嗅杏香花。
吳起初辭魏，張儀乍入秦。西河蒙惠久，南楚受欺頻。
東海有大魚，罔罟無能近。碭然一失水，螻蟻得而困。
田丹功蓋國，貂勃語迴君。謗者古來有，猶能殺九人。
老者得其養，幼者得其仰。勞者得其餉，死者得其葬。
能懷天下心，肯了人間事。豈止求于今，求古亦未易。
歲儉心非儉，家貧道不貧。誰知天地內，別有好乾坤。
孫陳李三人，亡國體相似。雖然少有文，何復語英氣。
曹劉孫三人，興國體相似。雖然小有才，何復語命世。
不爲十分人，不責十分事。既爲十分人，須責十分是。
月明星自稀，日出月亦微。既有少正卯，豈無孔仲尼。
使吾却十歲，亦可少集事。柰何天地間，日無再中理。
吾今六十六，衰老何可擬。志逮力不逮，人共知之矣。
索鍊無如事，難知莫若人。人情隨手別，事體到頭均。
月新與月殘，形狀兩相似。柰何人之情，初見自歡喜。
松柏入冬看，方能見歲寒。聲須風裏聽，色更雪中觀。
柳性至柔軟，一年長丈餘。雖然易得榮，柰何易得枯。
百穀仰膏雨，極枯變極榮。安得此甘澤，聊且振羣生。
聖在人中出，心從行上修。金於砂裏得，玉向石中求。
芝蘭種不榮，荆棘剪不去。二者無柰何，徘徊歲將暮。
宇宙在乎手，萬物在乎身。緜緜而若存，用之豈有勤。
畫出女牆月，老子興不淺。誰識春光中，解使平湖歛。
斷嶼數行樹，孤舟一葉橫。前山風雨暗，此岸已天明。
山外江村晚，縱橫八九家。過橋無路處，人思渺天涯。
點點飛來鴈，空中若有音。詩翁正牢落，識汝別離心。
梵宇出林杪，暝色歛烟樹。鐘聲有無中，聽於無聽處。
落日下大野，江邊漁事收。小舟橫斷岸，長笛一聲秋。
慘淡經營中，落筆景已換。不見片帆歸，危檣還泊岸。
獨跨藍關馬，茫茫道且長。誰知寒徹骨，一雪到瀟湘。
斷岸臨江渚，風聲瑟瑟寒。蒼髯五君子，莫作大夫看。
浩浩雲橫塢，霏霏雨不收。野橋人少度，寂寞卧清秋。
虎嘯風生壑，龍藏氣吐雲。草廬勿高卧，天地正絪縕。
礉礉石林立，滃滃雲壑閟。萬杉最深中，莫有前朝寺。
江村依密樹，目遠送征鴻。不盡暮天碧，誰續蘆花風。
巨石聳鰲脊，飛泉潄雪濤。一聲何處笛，呼雨到江臯。
一壑雲屏展，江橫萬里長。漁舟下灘去，寂寞舞斜陽。
一雲山萬重，天地混不分。須臾風浪惡，舟楫泊江濆。
精藍夾江干，鐘鼓時相應。兩山遮不斷，樓閣若爭勝。
浩浩乾坤闊，微微見斷山。頗興浮海意，吾道正多艱。
綠陰最深處，樓閣出林杪。江闊野橋間，目斷行人少。
斷岸江波闊，迢迢十里寬。人煙藏處密，霽色媚寒灘。
石護山溪口，溪溪自有原。若非江海量，曷受百川奔。
寂寞小橋前，山人住何處。村童酤酒隨，策杖同歸去。
兩水匯長江，絕壁上蒼翠。前頭風浪惡，危檣且深避。
縹緲雲煙外，迢迢江水明。數家藏密樹，一塔峭孤城。
野渡人歸處，縱橫八九家。晚來寒力健，風颭酒帘斜。
晚得知心友，芳樽日日開。不辭江路遠，依舊抱琴來。
名利驅馳急，江山自古今。舟行水上意，人立渡頭心。
到岸未爲了，行行萬里塗。舉頭岐路惑，岩畔遇樵夫。
疊巘雲煙表，茅檐竹樹中。起予深隠趣，筆底有高風。
直道難行久，前程豈易裁。遜齋姜辣口，奄有世間獃。
冷面無慚色，真心不脫空。雖然獃在我，終是與人忠。
獃本非嘉德，如何樂此名。能於獃外看，方見業之精。
萬物正摇落，梅花獨可人。空中三五點，天地便精神。
歲寒無與偶，獨抱幽貞長。筆下孤梢瘦，冰花紙上香。
筆頭開造化，花外越精神。偃蹇蟉龍表，新梢最可人。
冰蕤開雪穎，墨妙發孤香。不襲逃禪印，枝頭有異光。
窮冬天地閉，萬物正彫殘。玉立清梢表，天然獨耐寒。
胸中含靜操，筆下走寒梢。一見孤山客，清香盡拆苞。
素質天然靜，清芬繞鼻根。更於翹楚上，一筆起冰魂。
一枝橫出曉，霜外數花開。誰識生綃上，清香靜處來。
臘月二十五，人家祓舊年。山人無可禱，睡著不知天。
窗前尋丈地，種得一株梅。明月清風我，紅塵不復來。
白玉誰家郎，紅粉何處女。秀色總堪憐，春風密相許。
開簾野水聲，倚杖青山色。幽意在人間，人間不相識。
恨殺庭前鵲，難憑卜遠期。朝朝來報喜，誤妾畫雙眉。
大雅終不羣，古心應自許。對之鄙吝消，疑是黄叔度。
行人須折柳，折取最長條。明日天涯路，無人看舞腰。
海食多詭心，豢食令人魯。山中食薺人，幽吟肺腸苦。
青陽滿芳蕤，流連度丘園。眄睞不忍折，恐傷造物恩。
山回霧氣濕，生意鞠砰隠。石道苔蘚春，松花鬰金粉。
東風吹梅梢，飄摇泣香雪。下有野草根，嶄然競時節。
生松鬰寒灰，破褐出殘絮。童兒不耐煩，微吟起身去。
舉步生荆棘，翻身墮嶮崖。一毫不動著，當處自沉埋。
兩手指天地，周行步更多。可憐黄面老，螃蟹落湯鍋。
護生須是殺，殺盡始安居。會得箇中意，唵悉唎蘇嚧。
東澗一滴水，東湖千丈波。幾多湖上客，無可奈船何。
護生須是殺，殺盡始安居。會得箇中意，鐵船水上浮。
南山鼈鼻蛇，攛入新羅國。吞却鎮海珠，咬殺嘉州佛。
陪盡老精神，杯盤越樣新。誰知村店酒，難勸御樓人。
四序暗推遷，鉢盂口向天。止餘三十日，便是一周年。
膝下黄金貴，掌中天地寬。風雲欣際會，四海夜濤寒。
跏趺迎上客，曲录對旌幢。不是家風別，他居禮樂邦。
立在威儀外，全身在裏頭。重重賜龍袖，難掩面門羞。
至寶應難別，波斯雙眼昏。何如放下手，留取鎮中原。
螺師蚌蛤類，大唐天子心。嗜好即深信，南無觀世音。
即今非見面，昔日不聞名。一句添三句，篇章湊不成。
事繁求省要，省要事頻繁。縱得三平老，文公只姓韓。
孰是心空者，誰爲選佛人。笊籬二尺柄，簸箕三寸唇。
當風鴉臭氣，一箇豆娘兒。熏得行人走，衝爺皺斷眉。
名正字亦正，形端影亦端。呼來并諾去，馿屎雜栴檀。
家有全棚樂，新翻調不同。分明恨離別，却是喜相逢。
劣女還閨閤，癡爺看日頭。幾生親骨肉，不共戴天讎。
辨地要從苗，枝殘葉後凋。春風收契券，鋤柄亦抽條。
玉砌曉光寒，家風箇樣生。須知平白處，著脚是深坑。
朕兆未分初，都盧只老夫。包羲太多事，胡處又添鬚。
鎚鑿不到處，縱橫丈許寬。寧教苔蘚去，要下一籌難。
海眼爲香餌，悲心作釣鉤。魚龍知幾許，貪者自擡頭。
玉腕指尖新，力能提萬鈞。上他籃子裏，未必是金鱗。
虎怕人心惡，人欺虎太慈。雖逢賢太守，難打者官司。
麻線貫竹針，太陽相對面。通身破綻多，如何補得遍。
好念脫空經，不知山月轉。將謂了多時，猶有者一卷。
聖者聖何從，空中柳絮蹤。豬頭不得喫，遍地扇腥風。
喫既不知數，吐亦難數渠。非圖甜得口，意在五更初。
屈膝跨牛腰，山遥水更遥。有詩吟未就，白鷺下溪橋。
赤手立生涯，都盧一箇蝦。不從江裏得，樹上摝將來。
恨殺老頭陀，山移恨不磨。吾今擔頭重，爲汝種松多。
一棹綠楊灣，金鱗得處難。長江深有恨，不合蹈船翻。
笠雨濕蓑烟，頭陀行已圓。一橈橫到底，不踏浙江船。
指點誰家子，將呈潑笊籬。物輕情意重，不使老爺知。
攀藤緣絕壑，野鹿場邊去。鳥銜山果來，落在鹿眠處。
四出花中異，三開格外芳。名高評月品，韻勝霸秋香。
我以漚爲我，漚爲我即漚。非漚亦非我，機事兩忘不。
蘆花新有雁，四面水連天。清浄非人世，吾詩詠不全。
靜夜聽鳴琴，秋風動幽谷。何爲鍾子期，千古無人續。
山下六七里，山前八九家。家家清到骨，只賣水仙花。
南枝發岐穎，崆峒占歲登。當思漢光武，一飯能中興。
靜看隋堤人，紛紛幾榮辱。蠻腰休逞妍，所見元非俗。
獻頌侈春朝，爭期千歲壽。凌寒傲歲時，自與冰霜久。
爬沙走江海，慣識風波惡。東君爲主張，顯戮逃砧鑊。
藥性貴溫凉，胡爲辛且烈。無與桂附徒，天資更趨熱。
樊素艷而歌，樂天何所羨。須結帝王知，拜寵明光殿。
風掣五雲開，明星燦南極。嘉祥自朝廷，何幸愚親識。
佛有光明臺，蚌胎奚足貴。聊以矜俗人，徒爲寶所費。
阿堵本何物，貫朽殊堪羞。空囊留得一，千古欽清流。
善舞幾當場，妖姿呈窈窕。當場人自迷，郭郎未容笑。
三窟不須營，蒙恬素心友。識盡天下書，只要文章手。
寒風偃枯草，掉尾來山巔。出柙勢可畏，老鬚寧易編。
錦囊藴珠璣，長養南風力。當年東老家，曾代中書筆。
來自淤泥中，根苗何足取。餖飣上盤登，敢爲梨栗伍。
宛陵有靈根，圓紅珍可芼。衛人感齊恩，瓊琚未容報。
纔脫錦衣䙀，童顔嬌可詫。只恐粧鬼時，愛之還又怕。
垂垂生井上，遊子休整冠。道旁徒自苦，青眼誰能看。
東陵人已仙，黯淡斜陽暮。可慚名利心，孜孜問葵戍。
生長滄波中，收羅向書室。剡藤無不平，祇恐無椽筆。
清波漾蛙子，古書形似之。可惜書廢久，時人無能知。
高山流水音，泠泠生指下。無與俗人彈，伯牙恐嘲駡。
蟾宮有兔臼，搗藥千萬年。藥有長生術，世人無計傳。
休與鷸相持，自有山川隔。祝君無孕珠，恐非保身策。
曳頸吟松梢，何異揚州鶴。胡爲鶴未成，苦被玄裳錯。
中尊嚴祀典，鬯未祼而實。將祼而實彜，禮文知有秩。
方深有制度，撞之以合樂。止樂戛以敔，始終知所覺。
蒼竹緯琅玕，爲形有如豆。遇祭何所容，乾桃與脩糗。
柱取飲不盡，量容惟一升。足如戈示戒，君子當兢兢。
斗醉石亦醉，無量不及亂。獨醒誰得知，憔悴滄江畔。
燈火迫新凉，志士功名重。十年窗下愁，會見金蓮寵。
蠻觸國誰雄，戰爭猶未息。由此奪虛名，費盡人間力。
騏驥無伯樂，尖輕徒竹披。北臺深雪裏，且讀坡仙詩。
祭器古不輕，斯焉盛黍稷。內方而外圓，無乃器之特。
如盤而柄圭，崇祼以爲器。秬鬯次第陳，豈容忘古意。
蘇秦鞭疋馬，六國飽風煙。纍纍懸肘下，郭外慚無田。
鴻門罷樽酒，舞劍事還差。范增徒怒撞，漢業成劉家。
五采會章服，汝明以垂教。虎蜼宗廟器，于以象其孝。
象明十二章，斧形不可玩。黻以取其辨，斯以取其斷。
溢滿而覆虛，盈虧俱有病。萬事得于中，烏乎云不正。
五更山外鳴，斗低殘月小。喚起利名人，僕僕渾無了。
九華并六角，流傳名不同。無如慰黎庶，爲我揚仁風。
水精行素鱗，琉璃走夜光。銘垂日日新，萬古稽商湯。
舉頭見長安，志士欣有託。葵藿一生心，豈容天負却。
仙掌在何處，徒成千載羞。唯有故園菊，沾濡當九秋。
郟鄏至汾陰，重名垂不朽。天下望調羹，有誰能著手。
堂下雜𥲤鼗，如鐘而罄腹。夫子聞於齊，三月不知肉。
麀鹿同呦呦，山林風雨秋。姑蘇臺上月，子胥曾約遊。
一聲長嘯處，霜月凄林扉。與鶴每相問，貴人胡未歸。
西施無限愁，後人何必傚。只好笑呵呵，不損紅粧貌。
相見是非多，但旁觀便了。庶無人共知，鼻孔長多少。
塵匣啟菱花，醜妍無不識。羞殺幾英雄，霜髯太煎逼。
誰嘆月娟娟，霜天閑却手。醉者未能醒，不必重斟酒。
兖鷩毳希元，君尊十二旒。璪取玉以文，五采宗成周。
秀鐵壓肩寒，中原思未報。何日掃邊塵，別裹朝天帽。
漢帝欲成仙，王母從天下。結實動千年，三偷尤可詫。
繒殻爛緗枝，夏果收新綠。玉真望甘鮮，不管郵兵哭。
覽輝千仞高，君子思在治。朝陽如不鳴，敢言當自愧。
經緯出天機，畫簷斜掛箅。可惜巧於蠶，無補人間世。
艤艇白鷗邊，寒雨敲青箬。駭浪不回頭，方識江湖樂。
八珍風味清，藜腸豈曾識。堪嗤嘗臠人，欲與魚兼得。
花香專引蝶，非蝶亦飛來。顧影不知耻，良爲貪者哀。
足下一封書，子卿歸自虜。雖曰誑單于，孤忠傳萬古。
十鑽無遺策，寧免刳腸憂。何如隠蓮葉，千歲成仙遊。
蒼生望雲霓，難作池中物。孔明卧隆中，天子勢亦屈。
三拍羽翎寒，風雨不改度。起舞何人斯，男兒當自寤。
赤壁夢醒時，雨灑玄裳濕。聲欲聞于天，故向松梢立。
新綠小池沼，田田浮翠錢。雨中珠萬顆，巧婦其能穿。
世久無淵明，黄花爲誰好。青女自凌威，寒香未容老。
點異二三子，鏗爾舍而作。江上數峰青，湘靈徒寂寞。
鼕鼕和歌管，蕢桴無復存。堪笑不知量，以布過雷門。
紫陌暖風細，露房山更深。蜜甜不知味，萬花空損心。
東風開繡簾，且向花梢立。主人忘舊交，雕梁不須入。
雪羽卧晴沙，漁人無可慮。機事亦難忘，不如且飛去。
很禽忘所儔，翻身拏鳥雀。羽毛同所天，何苦强凌弱。
粉黛巧粧施，菱花還自照。底事不爭妍，又恐西施笑。
萬里收纖雲，一鈎懸碧落。缺圓無定時，人間幾愁樂。
無心出岫時，山腰橫一抹。爲霖覆手間，豈容留旱魃。
星會飾以玉，燦燦光朝儀。重臣頭似雪，左右應臯夔。
爛醉是生涯，折腰良可嘅。欲酒對黄華，烏紗奚足愛。
槐柳午陰濃，凄凉聲愈健。飲露已成仙，孰云齊女怨。
一夢在人間，東風吹不覺。莊周鴻冥冥，胡戀花枝巧。
倦翼已知還，投林謀夜宿。弋宿無容心，機深未爲福。
人好烏亦好，寒枝不輕踏。月明如可依，飛繞猶三匝。
舞處更宜長，十笋藏纖指。脫得戯衫時，方知有獃底。
絲絲絲共白，歷遍風霜寒。君王豈輕剪，欲療將軍安。
金梭拋翠絲，東風弄晴晝。求友不須鳴，綠窗人倦繡。
怒翮摩青天，秋風真得意。可憐烏鵲儔，一枝聊自寄。
滕六雨天花，南枝香鬭白。瓊玉兩糢糊，冷笑從君索。
暗香從何來，寒飈爲輕扇。東君須護持，莫點宮粧面。
四翼薄於紗，纖塵不相著。只在釣絲邊，漁翁素盟約。
我臂不能固，捕蟬非所宜。蟬琴聲未怯，黄鳥窺高枝。
天上會雙星，橋渡銀河水。一別動經年，楂楂徒報喜。
春透水波明，江湖從落魄。三十六鱗成，禹門看一躍。
羽翼漢家了，忘形天地間。箇中有真樂，奚必拘商山。
品字列輕舠，占盡吳江雪。丁寧紅蓼花，莫與利名說。
東門風飄飄，雙佩清如水。出門相送人，胡不共知止。
一竿風雨寒，獨占嚴陵瀨。苟非伸脚眠，曷見光武大。
醉帽不輕飛，秋菊有佳色。自慚羣座中，主人猶未識。
脫白弄青玉，風味猶辛酸。指日夢惟肖，羹調天下安。
悠悠澗邊人，濺濺澗中水。水流無返時，人生流水耳。
蘭亭飲者徒，因物寓天理。著眼靜中觀，坎止流行耳。
百丈崖懸立，一泓流綠漪。品題無好語，摹寫冷泉詩。
受用十三詩，不離方寸地。門外自風波，行之以無事。
風來無市聲，景物占深浄。鷗狎堂上翁，時來點天鏡。
造物無盡藏，散在林泉中。結亭相周旋，人與萬境空。
鼻祖舊遊地，留得老桂香。有能培植之，此香傳諸郎。
同此江湖心，有盟非知己。我亦畏機人，莫入驚波裏。
策馿風雪中，東君獻詩料。花驚非故吾，聊復索花笑。
沿隄過竹所，履聲驚龜魚。人生適意耳，何必駟馬車。
躞蹀水窮處，雞犬非人間。褰裳不用涉，迤邐逃秦山。
竛竮竹外枝，啼妝凌曉霰。東君不主盟，對人作此面。
竹暗筍無數，江晴水有痕。田蛙喧麥隴，野犬卧柴門。
東西耕釣窟，左右利名津。倚遍闌干曲，知幾有幾人。
逝波不可迴，白鳥不可馴。古人成感慨，今人猶古人。
境空納風月，心遠辭埃塵。終日窮目力，得景亡天真。
欲別哽無語，蘸酒評歸期。潮汐有朝暮，郎心無轉移。
蔟蔟瓊瑶屑，花神點綴工。似知吟興動，滿面是春風。
未險先藜杖，逢亭便小留。今番已非昔，後去可能遊。
倦聽花卿曲，狂歌俠士行。年華與心事，醉裏自分明。
閉戶蠶新浴，開簾燕早歸。何曾春欲去，自是物華非。
胡蝶夢中意，杜鵑聲外愁。問春春不語，柳絮暗汀洲。
仰天有所思，心遠目苦短。西風驅殘雲，千里月華滿。
人人苦炎歊，於我覺太甚。北戶其清凉，萬事付一枕。
叩門真丈夫，一揖棄拘檢。人物晉風流，班坐黄玉簟。
譚壘爭塵清，詩壇傳令急。今日有公事，俗駕不可入。
牆外水泠泠，水邊木陰陰。相遇聊自適，茲辰猶竹林。
同爲山澤臞，半分漁樵席。我不踐斯境，誰肯賞茲僻。
意到景自到，榮榮窗下花。一張彭澤琴，一甌陽羨茶。
有酒斟酌之，歡然成諠譁。何必五侯鯖，李綠兮香瓜。
一會良不易，載言翻令愁。清風有時度，白日不可留。
君顔猶少年，我髮不勝幘。百歲壘一丘，主翁驚是客。
數面成骨肉，子歸將何之。長嘯盼天外，雲意俱遲遲。
步兵舊游地，野人今結廬。千載同一調，志隠不志魚。
濂溪有此天，天外得此景。景中一衰翁，融入吟哦境。
一犁足春雨，一絲摇晴風。樂此至樂地，其惟蓑笠翁。
舍瑟聲不傳，詠歸聲在道。風乎野水濱，夕陽轉芳草。
百卉伏窮陰，一枝倚春色。因易探真機，生意何曾息。
客問燕山地，燕山地不多。祗因解培植，桂子綠婆娑。
蕭疎拂行雲，清陰籠遠汀。水色元無色，相逢眼自青。
一氣融萬象，大哉造化仁。自耕還自鑿，熙熙康衢民。
自有此山扃，疑與浮世隔。清風襲我裳，竹下有來客。
交柯靉蒼寒，不礙青霄路。油然隠者心，一聲孤鶴度。
山下水一泓，山上雲一朵。有塵飛不來，終年風月我。
柿葉紅如染，橫陳几席間。小題秋樣句，客思滿江山。
泉石聊復爾，杖屨亦偶然。萬化同一適，魚鳶兮天淵。
變態分陰晴，悠悠浮太虛。冥與此心契，時哉道卷舒。
一隴以鶴名，疑是終南徑。山靈無獻嘲，出處由來定。
不記門前路，門前一尺深。梅花如有語，參透老逋心。
盤旋山水間，隠者固所樂。寐寤獨言時，𤱶畝心猶昨。
彼哉市道交，出語指天日。未逢魏與裴，三歎扁斯石。
枯槎浸清溪，飄飄野雲度。徘徊復徘徊，撚髭未成句。
魚水時暫歡，芝蘭近同臭。惟有石丈人，萬古情如舊。
窮塗一何慟，多岐一何泣。指似世間人，路頭從此入。
入林不厭深，避世不厭獨。倦飛鳥知還，毋憚下喬木。
東臯或巾車，西園亦飛蓋。以我方古人，兩脚大自在。
山險者夷之，梯以石齒齒。於間遂成臺，有梅適堪倚。
山林有灌木，其大可蔽牛。蘚石眠清陰，坐間天地秋。
若以雪見我，以林爲吾家。君其非詩人，不能識梅花。
拳石以爲山，勺水以爲池。我觀於世間，何者非兒嬉。
竹逕轉西麓，山花能白紅。要知造物心，政在無言中。
歸來遽云出，既出又歸來。自處苟如此，淵明安在哉。
鍾乳三千兩，胡椒八百斛。笑殺山中人，破紙塞故屋。
烟低一片春，留與貧受用。阿連自能詩，吾衰不復夢。
佳日春酣酣，一色錦步障。誰知山中人，如此富貴相。
子盍觀於泉，遇險維其止。流行非所知，一寒清到底。
寧與厓下人，烟雨耕犖确。讀書亦何爲，謹勿累吾角。
鑿空爲此名，忽已落衆口。聊結一間茅，承當作厓叟。
秋風新飯香，蔬亦美可茹。寧知世有人，萬錢無下筯。
此君款吾室，高人跂吾亭。邂逅兩相逆，保此歲晚青。
茗盌漱藜莧，詩腸許堅頑。是間可無我，不可無此山。
鷗鷺之與侶，竹石之與居。子虛亡是公，付之渴相如。
苔寒兩不借，對面寧爾勞。欲語二三子，卑之毋甚高。
愛之不我疎，狎則不我親。山耶其竹歟，君子哉若人。
吾儕磊塊胸，所見不相遠。借我竹外山，一榻供晝偃。
烟霏日夕佳，隠固勝於顯。孰從而詩之，要亦山一蹇。
終南有捷徑，澗恧而林羞。其人豈其山，寧勿相累不。
相從文字盟，不與如此酒。他日有移文，毋令猿鶴受。
老子可林壑，諸公自烟霄。緬懷歸耕歸，底用招隠招。
居千卿者三，至九卿者四。不博牛背眠，鹹酸信殊嗜。
玉虹橫吾腰，金貂直吾首。寧知千載名，不如一杯酒。
事有俄頃間，遺臭及萬代。吾觀於斯人，不過一字愛。
東坡真天人，落筆蓬萊宮。何如赤壁笛，一鶴橫秋風。
周有說愛蓮，陶有詩愛菊。吾居則誰與，其諸子猷竹。
朝吾一笭箵，夕吾一觳觫。詩腸其殷雷，此事底須卜。
秋雲七尺藤，夜雨一卷書。寂寞空山人，微此誰與居。
吾心如鐵石，命則薄於紙。藉口見古人，則亦頼有此。
彭殤同此軀，顔跖同此心。哀哉宇宙間，羣生政林林。
吾猶金在冶，惟冶者所甄。謹毋出光怪，夜半號龍泉。
燈寒嶽麓雪，帆飽湘江春。過家誰起予，豈無獨醒人。
襄蜀莽萬里，戰骨高於城。湖南寧幾州，耕鑿偷餘生。
民愚一何鼠，民怒一何虎。謹毋芟刈之，持以報九五。
寧騎踏雪馿，莫驟追風馬。霜蹄失銜勒，多是快意者。
三十已專城，斯亦未足貴。潘輿歸故鄉，吾樂寧可既。
維東有夕烽，維西有秋柝。行春獨何悰，此段待民莫。
餂以瀾翻口，箝以霹靂手。俗吏訾儒腐，吾曹自甘受。
吾道一而已，惟誠一之至。毋或參以三，亦勿貳以二。
借籌渭陽幕，邊畫分毫毛。邵州二千里，能勿鑒寐勞。
迢迢烟水寒，獵獵霜風侵。此行何當還，民瘼簡帝心。
匪書誰與稽，匪竹誰與居。以書造竹所，俯仰千載餘。
亭亭幾長身，斯可謂之士。以我爲隠乎，指以二三子。
不肯一世人，草木自賓友。舉杯問樵嵐，見有此客否。
可臞不可腴，可獨不可俗。君看室中人，今已不趐足。
曲士多在今，節士多從古。此君豈易得，僅可一二數。
翛然數竿玉，带以一溪水。惟我有是夫，孰能與於此。
泉石寧我癖，烟雨寧我惛。是間有佳趣，不可無此君。
一逕自明月，誰能此婆娑。床頭易未了，如此良夜何。
竹意吾爲誰，山曰子非我。未知回孰賢，自贊午也可。
俗士不足語，之子誰與娛。閉門但癡坐，爾輩寧可無。
一逕浄於秋，山中夜來雨。倚松不知還，幽禽妙言語。
饞虎過新蹄，怒貍爭舊穴。悲哉兩翁姥，西山采薇蕨。
禹穴探幽眇，神功接混茫。絕麟纔此筆，春夢試平章。
寂寂度年光，堅貞玉雪香。冶容誰氏子，終日傍垂楊。
憶被萊子服，種汝奉高堂。汝自忘憂爾，吾憂未易忘。
馬令園中本，移來村墅中。太官令却獻，黄帕不來封。
邊笳動地吹，鐵衣寒未卸。壯士塚纍纍，骨香千載下。
心王不妄動，六國一時通。罷拈三尺劍，休弄一張弓。
佛法無人說，雖慧不能了。幸然平似鏡，何用曲如鈎。
今歲今宵盡，明年明日來。寒隨一夜去，春逐五更回。
桃花爛熳紅，靈雲眼中血。不是斷腸人，此恨向誰說。
雙林樹下生，雙林樹下滅。生死不相關，彼此是途轍。
興化打克賓，種穀不生豆。雖然費栽培，也要人知有。
寒則普天寒，熱則普天熱。透出寒暑關，何曾離窠窟。
如何望岱嶽，仁心普周被。難與衲僧角，換却鬼眼睛。
靠布袋作夢，有甚惺惺處。若遇當行家，喚醒喫茶去。
江湖存魏闕，翰墨寓規箴。君看龍眠畫，當識鴟夷心。
要識披圖際，還同枉駕時。未應成否論，漢德有興衰。
堯舜君民學，吾儒共講磨。一毫如有愧，其若此堂何。
九重懷井絡，一字侈奎章。來者思冰檗，其毋頃刻忘。
先以一誠格，斯能衆正招。要來堂下蔑，勿狥帳中超。
碩果食難盡，其機運不停。岷峨幾霜雪，依舊草青青。
不逐風雲去，盍求山澤安。祗憐當筆者，空作畫屏看。
卓爾有所立，儼然即之溫。他疑攻玉異，交誼斷金存。
坐却并州騎，行思楚澤漁。斯亭著斯客，斯意竟何如。
不早浮槎去，焉能罔水行。叩舷誰共語，載不盡高情。
四維風折勢，一片雪同規。花竹叢間著，開樽瀹茗宜。
禪榻一覺睡，冬宵五更長。窗遞清風入，枕邊松柏香。
秋盡菊都荒，蜂猶採蜜忙。何如龜縮殻，此際已深藏。
拂石坐小橋，臨流俯清泚。松聲與禽聲，可以醒吾耳。
推枕月微明，登車纔五更。啼破千山暝，枝禽三兩聲。
昨夜孤村宿，春深人寂寥。庭前一株李，爲我縞中宵。
瞥見誰家燕，纔驚社日臨。洛花移種否，喚起故園心。
行盡離騷國，春深未見蘭。容非隠君子，甘老蕨薇間。
不見花開處，香浮七里村。試從風外覓，端是有山樊。
古木列官道，春風老幹柯。炎涼知幾變，來往閲人多。
紋竹起嬪虞，因懷二女居。君淚夫人淚，思歟抑怨歟。
紅紫競芳叢，中蟠一古松。春風自來去，吹不動蒼龍。
仙李明炫夜，夭桃艷當春。便將花作主，聘與玉爲人。
雙湖真澤國，千載相公祠。中有釣魚者，問之俱不知。
蛙吹兒童事，重開已汗顔。更須留近作，待過十年看。
採花莫掣葉，掣葉傷蓮根。食子莫棄心，味苦生意存。
冷面皎霜凝，電光雙目崢。生來元自別，不但父書靈。
作佛本無相，爲僧却要錢。豈無人割捨，爲結惡因緣。
易說刊成未，心傳自法雲。寄聲揚舶使，一力主斯文。
鶃鶃何爲至，於陵轉饋予。出哇吾不敢，笑付老庖厨。
團團離海嶠，漸漸出雲衢。此夜一輪滿，清光何處無。
祇園千樹秀，浄土九蓮敷。多少參玄士，茫茫在半途。
九日重陽節，淵明採菊時。黄花到處有，何止在東籬。
後園馿喫草，開口見心肝。潘閬倒騎處，有誰能解看。
小魚吞大魚，尾巴露一橛。漁翁醉不知，空把絲綸掣。
臘月三十日，一歲已周畢。野老競相呼，把火門外立。
庭前黄葉墜，嶺上白雲屯。風味無多子，何人共我論。
安眠露地牛，未脫黄金索。常在顧盼中，牧童難捉摸。
皎皎月沈波，萋萋草泣露。良哉觀世音，不會轉身句。
朝向廛中遊，暮打市裏過。滯貨賣不行，頼是肚皮大。
一味放落魄，誰人柰得何。忽然刀斫手，依舊著摩挲。
曲曲彎彎地，明明白白中。當軒開闔處，一隔爲誰通。
狗走抖擻口，猴愁摟搜頭。瑞巖門外水，自古向西流。
趙老七斤衫，提來用恰好。若更問如何，且去青州討。
入夜聲不絕，朝來還迹滅。身絮巧粘膚，觜針微點鐵。
乾坤雖有作，太平本無象。赫日正中天，去却脩羅掌。
倩盼動嬋娟，常持六萬言。金沙灘上月，五欲浪中翻。
松風生晚凉，坐久市聲歇。客去行獨吟，踏石碎明月。
靈鷲古道場，攝乎大國間。一日忽翬飛，四顧無靦顔。
引泉已成沼，對石宜破窗。他年澗上橋，爲子書春淙。
南澗靜者徒，小試扶顛手。期畢棟宇工，拂衣入巖岫。
問禪去靈隠，聽講去天竺。還有無求人，來尋靈鷲宿。
是法住法位，世間相常住。佛殿對三門，燈籠掛露柱。
楊岐三脚馿，虎丘睡虎子。毛色既一同，蹄爪亦相似。
白雲巖上月，太平松下影。深夜秋風生，都成一片境。
逢人乞一文，袋裏敵國富。不是下生遲，嫌佛不肯做。
西來十萬里，北渡一莖蘆。剛道來傳法，還曾傳得無。
南山末後句，未舉先分付。生也何曾生，死也何曾死。
江頭雲閣雨，柳色與春深。船發春風阻，誰知客子心。
女伴歌採蓮，清聲度流水。無意驚鴛鴦，鴛鴦自飛起。
一蛬何唧唧，吟落兒童心。只在竹籬外，篝燈無處尋。
手便筇杖冷，脚厭芒鞋緊。兩袖吹松風，東岡復西嶺。
鴈影江潭底，秋聲浦溆間。吳兒歌一曲，月子幾回彎。
蝶舞蜂歌倦，蜻蜓看未休。誰知織婦意，方夏已思秋。
我行且奚適，興盡忽自返。倒影射清漪，回光在橋板。
塵飛不到處，山色入芒屨。乘興一長吟，回頭已忘句。
鴻飛九天上，人在平地望。塵土與青雲，其間能幾丈。
瓦溝初瑟瑟，隠几坐虛白。良久却無聲，門前深幾尺。
東菑足時雨，離離半青黄。田家不待穫，小摘炊新香。
畫舫茭中出，青山樹上斜。浪醒孤客酒，塵蓋萬人家。
臨水送將歸，春風折贈時。而今三丈樹，元是手中枝。
採魚秋江上，鷗鳥來相隨。蕩槳忽驚起，雲天碧四垂。
閑觀造化餘，靜極悅自性。胡蝶忽飛來，吾心已無競。
幽尋興不淺，歸路故遲遲。猿斷空山答，人行片月隨。
白猿弄清泚，秋入山骨冷。老僧怯憑欄，忽失袈裟影。
麒麟感世出，鳳凰覽德至。人苟常見之，應不指爲瑞。
櫩蛛巧經網，林鳩拙營巢。孰知拙反勝，網壞巢獨牢。
雀食野人田，燕栖公子堂。野情饑亦樂，依人難久長。
猩猩隕機穽，鸚鵡鏁金籠。言笑適爲累，緘嘿斯保躬。
蠶飽辦絲課，蜂忙供蜜工。役役爲人勞，衣食還自空。
鵲鳴人共憐，烏鳴人共嫉。祇因聲妍媸，何心報凶吉。
江鱗行比目，沙鴛睡交頸。不知山兔寒，清夜顧蟾影。
饑鷹健搏兔，饞鷺勤捕魚。各爲口腹累，不聞有騶虞。
犬眠蒼玉地，貓卧香綺叢。倘無鼠與盜，貓犬命亦窮。
墨魚黑覆形，火螢明照身。拙於用顯晦，蹤跡徒自陳。
孤燈照長夜，膏盡燈影滅。劃見窗戶間，鮮鮮有明月。
日夜江水流，不海水不止。孰謂流去者，不是海中水。
東日照瓦霜，西嚮界餘白。莫言日不到，日光來未及。
遲月上深夜，新蟾不終夕。何如月圓時，通宵照無極。
種鞠一百叢，九月開盈枝。莫言無好花，好花開較遲。
庭前無繁植，疎竹附梅坡。雖然無巨蔭，明月飛來多。
草蟲設細網，小穽不可見。日日朝露中，群白草間現。
高風吹秋霜，庭前百草死。誰知草有根，昨夜東風起。
夏月灌鞠根，見花在秋日。先時不施工，臨花已何及。
十年插柳枝，今與高樹齊。垂條綠春風，上有流鶑啼。
根清條不肥，影落明月地。凄凄欲寒時，胚腪已生意。
歷歷銜冰霜，綴作珠的皪。香色俱渾然，花中之太極。
凝成姑射姿，幽潔世所獨。春近迫芳心，羞澀破唇玉。
五出稍敷露，不受塵目愛。鮮鮮著精神，獨於此時最。
昨夜東風多，花神莫之禦。玉立對幽人，十分盡情吐。
垂垂雪中枝，暗裏度香遠。忽動調羹機，黏枝花力軟。
旋隨瓊霙飛，繞我茆屋角。結子意漸濃，豈爲羌管落。
冰花不留丁，收香盡藏白。一朝作陳人，遜與桃李出。
青青長朱裳，小摘脆不墮。勿欺如豆微，中懷仁已大。
圓碧日益肥，磊落壓枝重。雖然苦味酸，酸中藏大用。
休問桃源路，尋梅蹔往還。梅花有知己，何必定湖山。
白日看雲坐，清秋對雨眠。眉頭無一事，筆下有千年。
漁家臨水住，春盡無花開。年年謝流水，流得好花來。
江邊出相送，君去我當返。徘徊未忍還，孤帆夕陽遠。
披衣起遐征，微茫認前路。哀鴻天際雲，殘月水邊樹。
窗上月朦朧，香芸鼻觀通。了無梅竹影，猛省在舟中。
游蜂從何來，饑雀巧相遇。誰其釋紛拏，放汝採花去。
日暮投荒榛，吻利腹良餒。爾竟何所爭，固結不可解。
去去如奔馬，來來無盡船。人心似江水，日夜向吳天。
南山水樂洞，窈窈白雲深。滿耳笙歌者，誰能一洗心。
許負往昔矣，天綱今何之。誰知千載後，復遇林君奇。
大暑流金石，寒風結凍雲。梅花香度遠，自有一枝春。
到處皆詩境，隨時有物華。應酬都不暇，一嶺是梅花。
應怯春寒悄，重重疊疊衣。本來飛燕瘦，翻作玉環肥。
照影寒溪水，溪中水也香。佳人臨寶鑑，自作壽陽妝。
春在膽瓶閒，朝看復暮看。小屏遮護著，不怕玉肌寒。
澹澹一痕月，疎疎數箇花。春風也公道，先到野人家。
泥滓根萌淺，風波性質輕。晚來堆岸曲，猶得護蛙鳴。
憶郎赴邊城，幾彀秋砧月。若無鴻雁蜚，生離即死別。
愁腸結欲斷，邊衣猶未成。寒窗剪刀落，疑是劍鐶聲。
此身倘長在，敢恨歸無日。但願郎防邊，似妾縫衣密。
雲散山月吐，星稀山月高。相羊風露底，望月誦離騷。
菡萏兒女態，舂鋤金石交。晚來微雨過，凉思滿蒲梢。
雨作糟牀注，秋生鱸鱠思。卷簾了清景，沉水裊烟絲。
東風滿天地，貧家獨無春。負薪花下過，燕語似譏人。
白屋釜生魚，青樓行細膾。靜思天地間，寧有私覆載。
門前桑柘枝，中有千錦機。遊人不迴顧，桃李獨成蹊。
一峰何突兀，不與羣峰齊。縱目乾坤窄，回頭日月低。
蘿居空未久，誰能繼其蹤。寥寥巖畔月，千古屬和公。
風勁蕭蕭響，露滴箇箇圓。坐看西山月，渾疑墮我前。
圖王爭霸業，自古仗戈矛。英風今何在，都成一古丘。
一鑑涵虛碧，萬象悉其中。重綠浮輕綠，深紅閒淺紅。
荒蕪行盡處，幽亭聊暫止。带雨策孤筇，登高從此始。
昂空勢不已，踞地何雄哉。白雲遮不得，依舊山頭來。
寒泉潄石齒，淅瀝鳴瑶琴。坐來毛骨清，分明太古音。
地僻人居少，林深路轉迷。桃花流水細，不異武陵溪。
蕭然上方境，人稀知地僻。徒聞古仙人，石上有遺迹。
特立羣峰表，危然勢不傾。禪心清似洗，坐看月華明。
崖竇乳堪啜，凝眸翠作屏。老禪初定起，山鳥自呼名。
一釋迦，二元和，三佛陀。阿呵呵，團欒且唱太平歌。
幽壑鼓寒濤，霜林木葉飄。普通年遠事，歷歷在今朝。
拶透大圓覺，平地沉山岳。翻笑刻舟人，無繩徒自縛。
春雪滿空來，觸處似花開。不知園裡樹，那箇是真梅。
萬里見梁王，無風波浪起。不得一莖蘆，幾乎沉殺你。
携君石上琴，彈我窗前月。月缺又還圓，誰能免離別。
青山叫子規，行人淚如雨。子規不肯歸，行人不能去。
欲買采菱船，野水無人識。野水去不迴，迢迢暮山碧。
早作西州行，暮作西州宿。楊柳忽風生，年年芳草綠。
蘭死根亦香，人死不知處。人死不堪悲，蘭香化爲霧。
山鷄啼一聲，深院日當午。世無同心人，入此薜蘿裏。
晚步入松陰，歛霽人影絕。唯聞太古音，聽之心膽裂。
一入經戰場，白馬不足數。白馬不敢嘶，春風在場圃。
青雲千里心，白鷺一點雪。誰將玉笛吹，吹下關山月。
看盡門前柳，愁多白髮新。灞橋風雨夜，離別是何人。
萬里色蒼然，春烟夕照邊。舊過南岳寺，曾向雨中看。
性與兒童異，飄蓬二十年。照來池上影，恰似未生前。
世事皆浮雲，人間幾朝暮。不知溪上山，猶有桃源路。
寂寞雲深地，山空葉落時。自憐爲隠僻，莫恨月來遲。
草堂雲去後，人境兩茫茫。忽見青松老，翻疑昨夜霜。
老去厭芳菲，思歸未得歸。夕陽溪上樹，花作去年飛。
寂寞淮邊柳，春來自舞腰。恨生爭戰地，不得近官橋。
風吹蘆葦鳴，殘雪滿橋板。不見棹回人，愁立沙汀晚。
何處芳草多，相呼向深塢。竹外立寒枝，山南又春雨。
閑觀造化餘，靜極悅自性。胡蝶忽飛來，吾心已無競。
青山何人家，芳草滿樵路。猿鶴未歸來，殘月照煙樹。
千峰雲未還，數樹芭蕉綠。風雨暗黄昏，何人共幽獨。
湘魂何自怨，千古尚名存。不種庭邊竹，那知有淚痕。
曉雨生池荷，圓珠漾新綠。入手不成珠，空歌彩蓮曲。
一字不著畫，八字沒兩丿。文彩甚分明，何待重饒舌。
六載雪山修，幾乎沒合殺。半夜覩明星，和盲勃睟瞎。
狗子佛性無，鐵船水上浮。順風帆未掛，已過洞庭湖。
吟詩吟未就，執筆且搜枯。欲寫芭蕉上，依前一字無。
往來雙磵路，脚下起塵埃。苕箒忙忙掃，何曾掃得來。
家業盡拋離，沿街賣笊籬。胸中無限意，不許老龐知。
者邊才補了，又見那邊穿。不覺日又夜，爭教人少年。
黑豆忙忙數，教休不肯休。幸然明似鏡，何用曲如鈎。
月蓬岩下電，相心不相面。劍關不露鋒，向甚處相見。
昔聞九仙靈，今登九仙地。裊裊一爐香，寥寥千載事。
野橋人迹少，林靜谷風閑。誰識孤峰頂，悠然宇宙寬。
深林擁蒼翠，絕巘頃陂陀。便欲褰裳去，乘風逸興多。
儂是劍南人，慣識故鄉好。綠葉接紅花，輝映綏安道。
炎夏天頗熱，儂門對溪住。摇蕩採蓮舟，深處疑風露。
塞上秋始肅，野草葉葉黄。儂家有菊花，灼灼不憂霜。
塞北寒氣逼，對火擁氍毹。猶憶儂家裏，蓬頭兩夾襦。
斯道在人心，如蚌藏圓珠。散作明月光，斂則止水虛。
化工溥至仁，生機運不停。榮觀徧原野，宇宙一丹青。
陰陽互闔闢，宇宙幾洪荒。重明麗乎正，萬象生輝光。
治忽無常形，今古無常勢。必有非常人，以制非常世。
有山靜而秀，有水清且漪。風霜空宿翳，草木含幽姿。
林阜玉參差，寒烏千萬斯。直疑飛繞處，錯認月明枝。
經緯智何多，網張猶設羅。但知爲物穽，更有物誰何。
爲巢倒懸樹，竅竅自成房。螫人雖有毒，終爲人所傷。
狀有類蛛蝥，見物常勇投。奮身如虎猛，所得亦蠅頭。
營營止于棘，或赤而或黑。皓皓染成汙，姦魂併佞魄。
本從腐草生，聚爲寒士燈。一朝書課效，功寧不汝矜。
北山有鳴鴞，不潔而嗤鳳。宜下絕交書，塤箎非伯仲。
垂楊裊東風，桐花醉鳴鳩。地僻無行人，方塘水交流。
蕩槳入平湖，湖波渺無極。紅白芙蓉花，何如妾顔色。
荷葉似儂鬢，荷花似儂妝。夫壻常別離，羞見雙鴛鴦。
採蓮莫傷根，傷根不成藕。因思藕不成，悔作征人婦。
採蓮惟採花，不敢採蓮子。其中有苦意，與妾心相似。
菊蒔陶籬本，蘭滋楚畹芳。荷鋤春雨後，懷古意何長。
經旬坐春雨，畏濕不下席。曉看籬角萱，怒長忽過尺。
斗種播良田，可收三十石。天予人奪之，耕夫每無食。
身不離珠庭，新箋道德經。時來琪樹下，閒看鶴梳翎。
煙生浦欲無，日暮潮初落。客帆何處來，又近垂楊泊。
梅花如隠人，不與羣芳競。別塢春風多，寒流照清影。
秋月滿疎林，林影自零亂。白猿啼一聲，山空夜將半。
寒雞誤客行，躑躅犯霜露。冰凍不生潮，娥江夜難渡。
暝色生前浦，日沉西嶺樹。隠約有孤僧，遠入深雲去。
殘陽下西岑，暝色起平坂。林下一僧歸，鐘聲煙際遠。
炊菰青蘆叢，釣魚白蘋洲。扁舟不用楫，蕩漾隨春流。
斜枕綠蓑衣，醉眠呼不醒。午夜天無雲，月滿孤篷頂。
客枕正無憀，寒鷄鳴夜半。開門望天末，月沉星爛爛。
客枕難成夢，秋宵轉覺長。莎鷄鳴不住，階下月如霜。
逆旅夜冥冥，寒燈結燼青。一聲霜鴈過，倦客夢初醒。
霜露變羣物，遊子難爲情。吾親隔重泉，奈此風葉聲。
客裏又深秋，凄凉怕舉頭。西風吹敗葉，葉葉是歸愁。
客中春又半，舊隠欲歸難。唯恐傷懷抱，花開不欲看。
蕭蕭夜來雪，失却登山徑。曉望東岡頭，寒花滿松頂。
舊隠青山下，歸程白露前。他時此相憶，懊惱浙江船。
秋雨滴寒竹，主人魂夢清。客來聽未慣，認作打篷聲。
幽居面西嶺，窗几有真趣。睡覺無人聲，殘陽在高樹。
鷗鷺雪衣明，忘機更閒暇。青青芳草間，嫋嫋垂楊下。
蒲長荷已折，秋水碧相涵。日照沙洲暖，鴛鴦睡正酣。
淺水與平沙，煙光盡相接。鳥立折茄莖，蟹上枯荷葉。
翠羽立蒹葭，巨蟹行沮洳。狂僧淡墨間，無限滄洲趣。
淵明愛佳色，靈均餐落英。墨衣林下去，標致更淒清。
弱蔓引修藤，垂旒泫水晶。憶曾江路見，風露熟秋棚。
丹粉轉成緇，風姿尚瀟灑。對此可忘憂，依依北堂下。
澹然自忘憂，獨立薰風裏。紅藥非其倫，緇衣古君子。
酷哉蝦蟆精，食月食之既。天地皆幽昏，使我增永愾。
二妃泣蒼梧，淚多衣袂黑。猶似不忘君，垂頭情脈脈。
故居拋水石，客路厭風霜。衰鬢從教短，餘生不願長。
逆旅新寒入，荒林敗葉飛。鄉心空自動，衰病不能歸。
窗前有修竹，道人心自足。清風入詩腸，何用五鼎肉。
種菊東籬下，悠然寄隠情。不辭頻抱甕，他日要餐英。
連宵雨如瀉，老耳聵不聞。曉澗已流衍，山川猶出雲。
坐石夜觀心，心明亡衆覆。一沼水涵秋，千山月如晝。
同人久別離，消息不曾知。心似長堤柳，千絲又萬絲。
野岸多柔桑，春風長新綠。葉葉是羅紈，不同凡草木。
玉瀣乘旒晚，天漿滿珞秋。孟佗消不得，壓取換凉州。
自爲山中人，不厭山中居。雲西最高峰，秀出如芙蕖。
煙生浦欲無，日莫潮初落。客帆何處來，又近垂楊泊。
猗猗谷中蘭，青青飽香露。爲語樵牧兒，莫采出山去。
道人不出山，偃卧一茅屋。獨有南山雲，時到簷前宿。
先天天弗違，後天奉天時。弗違無時虧，奉時有時疲。
不多求故得，不雜學故明。欲得心常明，無過用至誠。
林下閑言語，何須要許多。幾乎三百首，足以備吟哦。
詩狂書更逸，近歲不勝多。太半落天下，未還安樂窩。
春暖未苦熱，秋涼未甚寒。小車隨意出，所到即成歡。
胸中風雨吼，筆下龍蛇走。前後落人間，三千有餘首。
能言未是難，行得始爲艱。須是真男子，方能無厚顔。
未去交爭意，難忘黑白心。一條無敵路，徹了沒人尋。
未去交爭意，難忘黑白情。一條平穩路，痛惜沒人行。
未有一分功，先有十分敵。所得無分毫，所喪無紀極。
未有一分讓，先有十分爭。所喪者實事，所得者虛名。
有過不能改，知賢不肯親。雖生人世上，未得謂之人。
周孔不足法，軻雄不足師。還同棄常饍，除是適蠻夷。
意亦心所至，言須耳所聞。誰云天地外，別有好乾坤。
道不遠于人，乾坤只在身。誰能天地外，別去覓乾坤。
胡越同心日，夫妻反目時。人間無大小，得失在須斯。
善處憂難作，能持事自修。腹心無外物，蠻貊亦懷柔。
百年嗟荏苒，千里痛蕭條。忍逐東流水，無期任所飄。
安樂窩中樂，媧皇笙萬攢。自從閑借出，客到遂無歡。
揚善不揚惡，記恩不記讎。人人自歡喜，何患少交遊。
悲哉不善人，稟此凶戾德。非唯敗人家，又能敗人國。
樂靜豈無病，好閑終有心。爭如自得者，與世善浮沉。
見物即謳吟，何嘗曾用意。閑將篋笥詩，靜看人間事。
此情人不知，亦嘗歎遲暮。雖則歎遲暮，柰何難分付。
此情人不知，亦嘗歎遲久。雖則歎遲久，柰何人不受。
君子多近名，小人多近刑。善惡有異同，一歸與任情。
時止則須止，時行則可行。時行與時止，人力莫經營。
草色依稀綠，花稍隠約紅。一般難道說，如醉在心中。
冬夏遠難出，止行南北園。如逢好風景，亦可至三天。
痛矣時難得，悲哉道未傳。今年年已盡，明日是明年。
窗晴氣和暖，酒美手柔軟。興逸情撩亂，筆落春花爛。
大喜與大憂，二者莫能寐。二者若能寐，何憂事不治。
物理窺開後，人情照破時。一身都是我，瘦了又還肥。
物理窺開後，人情照破時。能將函谷塞，只用一丸泥。
物理窺開後，人情照破時。正如携寶劍，切玉過如泥。
物理窺開後，人情照破時。渴多逢美酒，病後遇良醫。
物理窺開後，人情照破時。能將一箇字，善解百年迷。
物理窺開後，人情照破時。情中明事體，理外見天機。
物理窺開後，人情照破時。可嗟兼可唾，堪鄙又堪嗤。
物理窺開後，人情照破初。不堪將勸誡，止可與嗟吁。
物理窺開後，人情照破前。止堪令執筆，不可使持權。
物理窺開後，人情照破休。止堪初看望，不可久延留。
物理窺開後，人情照破時。欲知花爛熳，便是葉離披。
物理窺開後，人情照破時。有權能處置，更狡待何爲。
物理窺開後，人情照破間。敢言天下事，到手又何難。
在未定之時，當難處之地。方事之危疑，見人之措置。
人無不老理，日有再中時。不老必無也，再中應有之。
君子喜淳誠，小人喜欺罔。淳誠歲時長，欺罔日月短。
語言須中節，義理貴從宜。可革仍三就，當行必再思。
身生天地後，心在天地前。天地自我出，自餘何足言。
屋新人喜居，屋弊人思去。主若善修完，何時不能住。
一身如一國，有病當求醫。病愈藥便止，節宣良得宜。
花開春正好，花謝春還暮。不意子規禽，猶能道歸去。
春來蝴蝶亂，春去子規啼。安得如前日，和風初扇時。
禽不通人情，唯知春已暮。亦或叫提壺，亦或叫歸去。
詐者固疑人，天下盡行詐。不信天下人，其間無真話。
淇水清且泚，泉源發吾地。流到君家時，盡是思君意。
新花色鮮艷，故花色憔悴。明朝花更開，新花何有異。
北巷通南陌，門連五相家。水分池對岸，牆隔樹交花。
禹士力生頭，都知閑做弄。直待擔子折，恁待柴束重。
風篁蔭修嶺，挺節含虛心。悠悠往還客，孰不聆清音。
虛亭亂石間，中有潛虬府。澄湛源莫窮，旱歲爲靈雨。
謝講竺峰寺，歸隠新此橋。院幽結林表，身老寄煙霄。
真說無所示，真聽無所聞。海潮山外過，妙響入深雲。
物外老餘生，泉發幽巖裏。自可給瓶盂，不羨滄溟水。
憶昔毗耶老，杜口有誰聽。還聞寂寞裏，其辯過雷霆。
心寂寂自絕，此意爲君說。寒雲嵌空亭，獨有月照雪。
高峯御皎月，深壑瀉飛湍。誰來白雲裏，與汝憑欄看。
獨爾羣山裏，人稱獅子峯。無心自哮吼，顯晦煙雲中。
巨石如掌平，兀然半青嶂。欽哉昔道人，飼虎茲嵓上。
昨夜過溫湯，夢與楊妃浴。敢將豫讓炭，却對卞和玉。
同歡一宵間，平生萬事足。想得唐明皇，暢哉暢哉福。
昨日到城廓，歸來淚滿巾。徧身羅綺者，不是養蠶人。
南土殊風氣，冬林葉盡丹。越天無雁度，楚澤有龍蟠。
城分二江急，樹入九峯開。地隔犍牂繞，人從楚蜀來。
精氣騰井絡，下臨羣嶽尊。元真戴天坐，執印朝軒轅。
南浦逢除日，天涯有去舟。蠻城和雨閉，峽水带春流。
漢用亡臣策，登壇授鉞時。須知數仞土，曾立太平基。
九譯使車通，君王悅戰鋒。爭殘四夷國，只在一枝筇。
綿綿褒斜路，窈窈鄭真谷。斯人已千載，高誼猶在目。
寄宿翠微顛，身疑入半天。曉鐘鳴物外，殘月落巖前。
一簇樓臺地，嵯峨四面函。路盤七折嶺，坐對六時巖。
右執范賢袂，左拍薛昌肩。舉頭傲白日，長嘯揭青天。
至今千丈松，猶伴數巖雪。不見纖塵飛，寒泉皓明月。
泛泛松江水，迢迢笠澤邊。萬年知禹力，灌溉有餘功。
作墨本誰氏，研摩有强弱。摩盡不見墨，此處原非著。
晚色在何處，樓高天宇低。閒雲無去住，歸燕自東西。
寧越門前路，歸鞍駐石梁。西山氣色好，晚日正相當。
四上不登第，漂流二十年。依依去國恨，杯酒春風前。
容易三年別，纏綿萬里情。夢中頻見面，終是不分明。
陵谷今遷變，衣冠半不存。閭閻小兒女，盡解北人言。
若問抽添法，縱擒怕覺遲。調停無損益，方始證無爲。
真火本無候，時人休强猜。要知端的意，無去亦無來。
沐浴無他術，休尋卯酉中。困眠饑喫飯，無日不春風。
恬淡無思慮，虛無任自然。胎圓神自化，我命不由天。
來亦無所從，去亦無所至。來去既一如，春風滿天地。
跡雖無地著，心實有天知。一禽從不獲，不敢範驅馳。
有錢但沽酒，莫買南山田。勾引催租人，驚散青松煙。
春色到江斷，野香涵日嬌。鳥穿芳樹語，人隔遠山樵。
雨過苔猶濕，風來戶半開。閑花忽落盡，啼鳥自飛來。
石磴不可攀，前頭有積雪。安得冰玉人，對此清高節。
山鳥不知名，窗前作意鳴。自言還自答，終始一般聲。
黄鐘一萌動，物物皆陽春。天地妙橐籥，滿腔都是仁。
主人心地闊，以意名其亭。長携一樽酒，坐對前山青。
庵中有高人，不受紅塵觸。吟詩每夜深，來伴山雲宿。
嘲風詠月天，問花尋柳地。隨遇可行樂，但欲適吾意。
形睡神非睡，心閒身亦閒。是非都不管，高卧華州山。
山寺聞晨鐘，深省靜中發。展轉睡不成，推窗看明月。
出岫本無心，雲在意亦在。松檜無高枝，舒卷何所礙。
獨抱歲寒心，不知時有四。赤日行炎天，林下自秋至。
凉飈起深谷，清影摇空山。醉眠石上人，夢中度百灘。
林高動輕籟，雲靜天無風。縹緲笙鶴下，依稀鸞佩逢。
蕭蕭琴瑟鳴，灑灑霜露下。願期素心人，同遊明月夜。
高風過巖麓，林杪撼潮海。滿地落松花，杖履襲清靄。
潜心寫幽韻，洗耳聽寒濤。吟聲自摇動，誤疑泛魚舠。
老枝髯鬣動，古幹鱗甲翻。積陰生潤氣，芳菲翳蘭蓀。
沂水樂吾道，蘭亭敘幽情。古人不復作，四海無吟聲。
莘野特浪耕，璜溪豈真釣。珍重富春翁，此境最高妙。
湖海元龍氣，因吟恐負身。世間無謁客，天下有詩人。
天地有生意，驗之陽氣回。所以霜雪中，春風先及梅。
倚柱看潮生，漁歌靜中發。吟罷寂無聲，江風對山月。
此心僅方寸，去天唯咫尺。欲付子孫耕，先自竭吾力。
成蹊雖無言，嫵媚隨東風。挺挺冰雪姿，所稟自不同。
篇篇剔蠹魚，字字編科斗。螢小無晶光，明月入我牖。
胸懷自灑落，風月特寓形。造物無盡藏，何假乎丹青。
念頭纔起處，此一常分明。其中有主帥，談笑驅五兵。
慾波如濁流，心源如古井。不患無清泉，祇惡無修綆。
宦情原自薄，卜得吳松居。鄉味已飽諳，胡爲羨鱸魚。
修修青琅玕，霜雪不可折。肯隨流水去，頼有歲寒節。
酒對紅爐暖，香凝繡被溫。老天有私意，寒不到朱門。
圩田依澗水，入夏未栽禾。不是春耕晚，山中寒氣多。
寫就相思字，燈前带淚看。欲緘還未忍，少待淚痕乾。
聽盡芭蕉雨，愁人夜不眠。憑誰將此意，爲妾到郎邊。
露重濕征衣，風急翻紗帽。山下灌園人，倚鋤看馬過。
身爲功名役，因思隠者賢。只行山後路，羞過釣臺前。
挑燈伴寒夜，兀坐竹爐邊。赤脚知吟苦，時將山茗煎。
水浸石根冷，風吹藤葉飛。菰蒲秋影裏，長趁釣船歸。
自君之出矣，淚對花枝洒。風窗挑夜燈，心在無油瀉。
自君之出矣，荏苒度寒燠。譬彼雙鯉魚，書辭長在腹。
自君之出矣，抱此離恨情。春蠶不作絲，纏綿過一生。
灧澦拓瞿唐，二孤障瀾蠡。大哉神禹功，天地相終始。
東風吹暖氣，消散入晴天。漸變池塘色，欲生楊柳煙。
挂帆涉滄波，瞬息三萬里。蓬萊有會期，莫爲風雨止。
前津風色惡，斷岸寄孤艇。輸他田舍翁，午酲猶未醒。
曾向錢唐住，聞鵑憶蜀鄉。不知今夕夢，到蜀到錢唐。
作尉窮谷僻，官高何足論。溫溫有風味，憶昔李公存。
大頭圓結菢，腦搭淺無多。絲路根根透，光明亮不摩。
昏小腦搭重，路粗半節兒。棠梨三角額，此等不須題。
五色諸蟲臉，鋤彎注地長。再如鍋底黑，此物號强良。
酒醉貓兒臉，花花白路紋。此般生像者，棄物不須論。
項似蜻蜓樣，毛丁又起班。更兼形色正，打遍世無雙。
緊隘花班項，無毛黑漆光。縱有完顔勇，終須受禍殃。
鱉小更短促，無毛一片光。這般生像者，不養又何妨。
膏藥積不縐，鬆短闊長同。金紫須長翅，其餘只在中。
大腿圓長健，小脚粗鐵線。班白黄色真，此名金不換。
短鱉兼窮細，屁勳青黑同。只好留牆壁，何須問主公。
紫黑蒼黄肉，青白勝鵝梨。黑青肉亦白，淡黄白亦宜。
肉色欠純正，腰上多紅鈴。月頭紅白間，百戰不能贏。
盪胲無後芡，不食又延籠。嚙牙併煉齒，終須落下鋒。
城中得此觀，不用遠尋幽。松影半壇月，竹色一簾秋。
松陰半壇日，竹聲一檻秋。每番看鶴過，疑似有仙遊。
夜泊寒沙際，江風起舊愁。離情惟怕晚，歸夢又逢秋。
國被儒冠誤，如今尚忍言。雪霜昏日月，盜賊滿乾坤。
昔誰醒中夢，今獨夢中醒。萬緣水上漚，百歲花前景。
中年歎憂患，不及兒童歲。今兒機械多，反不如人意。
月行虛空閒，月影印在水。月落影還無，一笑人閒世。
地上有錢流，冥閒無半字。自作槁木看，靜閲滄江流。
江頭春水多，湯湯今復古。不載落花回，只載斜陽去。
胡笳明月夜，漢節秋風前。此士已骨朽，此名至今傳。
舊者今不見，今者舊不知。萬古明月在，千山黄雲飛。
尚居闌菊殿，豈占杏桃先。梅自傷遲暮，人猶作早看。
不但色穠華，更覺香幽迥。笑殺海棠仙，死抱淵材恨。
四月沙河市，青盆雪色鹽。吳兒甘美飫，可是喜酸鹹。
楚楚碧霞裳，輕輕青玉履。三千一太真，道粧侍天子。
夜半長生殿，金釵恨最長。分明後身是，環子伴三郎。
化工真是巧，玉蘂更層層。若使□□刻，千年猶未成。
香清還耐久，粲粲鏤金葩。想見蜂爲蠟，單方採此花。
雙雀啅餘芳，長記來時路。瞥見金彈丸，相呼遠飛去。
春去雨霏霏，青梅未接時。青青幾萬斛，可惜不充饑。
衆口一酸調，佳處在味外。忽使水火爭，誰令居鼎鼐。
補之敕謚村，簡齋致公輔。未必畫慚詩，只爲遇不遇。
鄰笛不須吹，驚噴枝頭雪。主人日日來，長見開時節。
含情笑不言，政是多情處。參得個中禪，此事嘗分付。
爛熳不須憐，摇落尤佳致。身卧積蘚中，受事天富貴。
青塚鎖香魂，羅浮埋玉質。美人薄命多，臨風空太息。
枝北復枝南，明星□□□。不用怨春風，且作初開看。
自嫌太奇絕，混以雪和月。却有一味香，教人細分別。
慎勿掃蒼苔，芳英堪藉地。丘壑足風流，欠得脂粉氣。
梅曾無一語，人□不能休。覺得逋仙句，梅猶未點頭。
花老幾人來，人老花常少。安得似花人，年年陪一笑。
平生惟有梅，與語覺差可。此外豈無花，周旋寧作我。
道不爲人香，其如人競即。香外更多佳，人亦未易識。
甚處足橫斜，孤山水一涯。從來個中水，只許照梅花。
但見白磑磑，香從何處來。廣寒異人世，莫是桂花開。
有人善丹青，畫我風滿袖。其如香筆下，描不就□□。
山林殊市朝，易隔故人面。珍重山中人，留面長相見。
淡淡臘前花，離離夏初實。結裹若異然，不是東皇力。
南州雪易消，得春却差早。到處有梅花，不如在家好。
天香無盡藏，參透古來希。便使露些子，猶爲杜德機。
人生貴德時，一笑亦足適。三冬冰雪辰，幾遇佳風日。
白叟醉楊柳，韓翁憶李桃。便令鐵心者，其柰玉顔何。
異時蘭見耡，只以當門故。請君陽春看，少讓梅一步。
清絕畏人知，幽香發深省。故用此時來，徘徊花下影。
玉堂亦茅舍，未易得疎親。且莫輕相可，梅非多可人。
一生心下事，皆可對人言。獨有這些子，難爲世俗論。
戎衍瑶林機，秀雪玉圃珍。向令能寂寞，豈不是佳人。
東皇第一機，謾道憑花寄。那知東皇來，已落第二義。
花疑天女現，根訝化人移。到眼如曾識，無心轉見奇。
澹寂自天姿，逢人借顔色。一笑比河清，希仁太孤特。
逆境春容少，窮時節義難。此花小異處，却要十分寒。
荒山俄積玉，老蚌忽明珠。惟是據枯槁，年來一字無。
樽前酹花神，詩因酒轉新。方知這奇事，不屬獨醒人。
佳則風月境，遠而煙水鄉。此花元本分，定不爲人香。
梅亦有何好，花中偏得名。只爲淡生活，不傍閙門庭。
只見漫天雪，元來亦有花。兩三花自好，半樹太多些。
昔逋纔兩句，共不用文章。援筆人皆是，寫來當甚强。
恥與俗同犀，惟有身隨影。不謂世塵中，梅亦更此境。
千載幾梅詩，難在道著處。便是武夷翁，亦賞西湖句。
佳句天所嗔，謫與水仙偶。樽酒酹逋翁，更道香影不。
玉塵固清俸，也莫大餐多。試問采薇子，而今還在麽。
世閒如此花，涉春便憔悴。不識青黄君，歲年管何事。
萬里載梅歸，道是春來路。那知春到時，梅已隨風去。
難得雪成持，不柰風無頼。生來避閙藍，行不超色界。
盡是矜風日，誰能耐雪霜。難中見工巧，黑常勝青皇。
只言梅信末，不柰此愁何。莫待一枝折，撩人愁更多。
寒爐耿夜長，竦肩得文句。將以一枝春，逢人無寄處。
笛譜久無傳，冷落孤山社。覓得半個難，何况同賦者。
窗非作梅地，梅雅與窗宜。未識日斜後，何如月落時。
雪月是花非，但覺夜成旦。世事忌分明，朦朧差好看。
梅豈必□竹，居何與梅事。政爾亦偶然，人自見之異。
風月本無窮，臺觀亦□惡。妙處吾能言，却恐兒輩覺。
狂與豪傾酒，饑腸共索詩。爲梅成熱惱，除是把□醫。
商家宰相羹，周代籩人供。自古實爲先，唐後花始重。
人言廣寒宮，合種梅花樹。那知白玉容，自怕嫦娥妬。
青女出驂鸞，負恃天然色。一等淡梳粧，太真迎虢國。
長愁花易開，倏被風吹盡。因愛雪花飛，枝頭巧相映。
新樣巧翻騰，淡粧尤出俗。說與莫輕飛，壽陽眠正熟。
瑶妃一念差，謫墮人間世。瓊闕未忘情，時带盈盈淚。
千古水仙玉，坡以逋仙配。山谷弟山礬，兩事同一意。
一陣曉風寒，驚飛點去鞍。行人易愁絕，便作柳花看。
美人隔秋水，佇立柰愁何。剪取靈均語，臨風恍浩歌。
留樵五百詩，半爲梅花賦。悔不庾嶺遊，天成詩一部。
坡翁短衫情，此語差足據。爲愛松風亭，朝雲已仙去。
憶昔跨吟鞍，花翁賞新句。回首十年强，腸斷天竺路。
幾回桂州夢，欠一桂州詩。何日萬里外，吟梅真大奇。
何緣春信息，第一到田家。爲甚笙歌院，重重繡幕遮。
翁仲爲余泣，江頭負月明。一從少陵死，此路斷人行。
青皇手一陶，苦要牢籠去。不敢受恩多，桃李休相妬。
相彼一長鬚，赤脚亦無有。二梅侍側焉，豈不差勝不。
春色滿梢頭，所思尚千里。京洛貴人多，誰歟堪寄似。
寂寂度年光，堅貞玉雪香。冶容誰氏子，終日傍垂楊。
整整復欹欹，微微褪玉肌。嬌羞說不盡，露下月低時。
牆角老槎牙，槎牙閲歲華。誰知槁欲死，解出背時花。
短褐一枝筇，穿花雲幾重。日邊花鳥使，定不到山中。
摽梅其實七，此特損其三。風賦久不作，有詩誰共談。
平生空四海，紅紫委如塵。梅處生新敬，寧非具限人。
謾言同一嗜，世盡愛梅人。亦有行歌者，腰鐮采作薪。
謫仙豪放甚，小妾伴金鞍。未可將窮相，詩人一例看。
夜月玉堂前，春風紫蓋邊。想君都看破，寧與我周旋。
人言是金屋，我見即柴門。但認安身處，區區何足論。
看梅如看畫，由我不由他。千樹江頭少，一枝瓶裏多。
人兮吾與游，竹兮吾與俱。世濁此獨清，室小自有餘。
環堵未可輕，足稽天下事。何必晉諸賢，自是周二子。
爲嫌太孤高，邂逅松梅友。忽與竹同評，是遇知音不。
清福造物慳，數竿自超俗。苦覓渭濱封，萬此豈有足。
輩行有後先，志節無今古。君看錦䙀兒，楚楚已可數。
不入閙園林，雅媚佳山水。君子亦黨乎，賢者後樂此。
直節立人懦，清標爽吾惛。豈不益友哉，人中田承君。
風來聲清圓，月明影婆娑。挺挺巖壑姿，時亦嫵媚何。
滔滔天地間，非我安知我。大兒王子猷，小兒文與可。
泛菊秋始佳，愛蓮夏方娛。不如交此君，清興無時無。
僕也環堵人，公也鈞天居。本出元子下，豈必竹馬餘。
先生嘯諾餘，嘗欲訪青士。門生可舉輿，不必命兒子。
此士黨有挾，則不與之友。持此問秋崖，一笑見頷不。
橫厨先玉盤，羶葷鄙哉俗。竹謂高將軍，汝手汙吾足。
矯矯不可羈，一節足千古。桃李閙漫山，歲寒誰汝數。
千載蘭亭人，所樂在山水。等閑一笑間，風度乃如此。
柳以柔故重，棗以弱故惛。凜凜首陽人，何頼東皇君。
不因排根人，安得茲婆娑。請賦淇奧詩，但恐居亡何。
問卿自用卿，爲我寧作我。道莫强項爲，本見折腰可。
風簷誦新句，絕勝絲竹娛。此竹古來有，此詩今時無。
此去向南西，山高山復低。不逢清話客，已覺倦扶藜。
窗晴雨淋瀝，花空春寂寞。夢回人不見，愁重酒消索。
老去眼生花，兒方學畫鴉。聊將二十字，要識汝傳家。
惟友于兄弟，惟順於父母。無忝爾所生，造端乎夫婦。
君子之容舒，吉人之辭寡。有常則可矣，欲自得之也。
藩兄欲學書，來問學何如。孝悌爲根本，文章特緒餘。
鐙花三五夜，鼓笛十分春。欲見太平事，誰非沈醉人。
花有重開日，人無再少年。相逢拌酩酊，何必備芳鮮。
醉時愁亦樂，老去日如年。慣見紅相別，欣逢綠又鮮。
形神雪山松，衣巾赤壁風。望之凜凜然，掃退炎塵紅。
謂是蘇長公，如何抱絲桐。不必窮是非，聞名自生風。
殘生有今日，一醉得清風。想見羲皇上，人人此樂同。
待食信天公，送窮戒星奴。駕言一煮字，安得三分厨。
弦歌不救魯，告諭難入巴。世事蛇赴壑，吾生狗喪家。
富貴碧筒醉，褦襶火傘來。何如溪山曲，一笛吹寒梅。
逃不從幼安，放非效玄真。願事堯舜主，或與夔龍親。
膏粱道之賊，資財人所奴。不如貧而樂，客至菜一厨。
角利蠻與觸，幻世慈若巴。當知靠裏業，自有書滿家。
俗氛炎鬰攸，世燄毒惡來。清當友孤竹，隠當友仙梅。
風雷漢臣會，天日唐主真。而曹其勉旃，或者一見親。
人生朝陽露，物變水上波。茫茫宇宙閒，如此道義何。
蘭菊不競芳，鴻燕各有時。可以人不如，大哉義曰隨。
知心不用多，流俗未易一。相逢輒矛盾，方信有膠漆。
蒲葵裁成扇，癭木斲爲樽。自是山林物，不入紈綺門。
書窗二尺檠，爐亭一樽酒。別去七十年，此樂重回首。
爾來魯泮新，快覩戴席重。下舂分尺光，乃與此際逢。
草木味自同，樽酒歡相與。舊夢忽以醒，恍不知何所。
四座同寮賢，一和長官契。樂極忘主賓，論到貫麤細。
鳶魚自飛躍，烏兔自追奔。中有古道在，難與時情論。
江湖寬相容，風馬留更勤。襄陽或可傳，北山若爲文。
自君之出矣，蛾眉不復掃。寶鑑委埃塵，玉容爲誰好。
紅實綴青枝，爛漫照前塢。不及杏繁時，林間有仙虎。
止渴還相似，和羹諒亦同。不思五和裏，調濟荷元功。
桃李六宮寂，君王在石渠。臨鸞悔梳洗，女色不如書。
萬般諸字文，即與藏經同。安在不浄處，墮作厠中蟲。
城池不高深，無財又無兵。惟有死報國，來生作弟兄。
僊家瑶林天，移來在江國。誰歟境中人，山立而玉色。
不求田二頃，只種桂爲莊。秋滿黄金粟，飽餐風露香。
山爲仁者樂，况復字爲仁。坐與茲山對，靜中天地春。
古苔磯上立，釣爲月明垂。夜半清歌起，無魚釣得詩。
荷風湖面曉，垂釣柳陰中。何日能蓑笠，扁舟此興同。
此君腰不折，玉立有餘清。曉窗擁鼻吟，聽渠落冰聲。
家住山水國，種花以爲城。詩將日登陴，圍春驅酒兵。
密粟出濃紫，幽花間深黄。有誰吟其間，含香一薇郎。
靜中見萬物，各各有春意。收拾入襟懷，陽和散天地。
羣花各嬌春，粲若錦繡谷。於焉日逍遥，中有人如玉。
商山不茹芝，對弈寄此橘。巴人忽招隠，似爲子房出。
通渠入小池，循除㶁㶁鳴。羣魚忽悠然，過橋聞屐聲。
一逕綠陰去，隠隠花竹幽。主人地行仙，終日杖屨遊。
春風鑑池水，長年弄清暉。仙翁晚歸來，子孫笑牽衣。
舍舟上招提，遥入松林間。透脫俗塵網，是名第一關。
濃綠滴濕衣，煙嵐翠交鎖。名韁莫能縶，方此不失我。
山以感爲名，可見天地情。萬籟恬不作，風來自松聲。
石梁平砥似，池水明鏡如。晚凉散步穩，凭欄此觀魚。
寂寂華嚴堂，富貴佛境界。何須九九編，吾有艮一卦。
心清聞妙香，宴坐旃檀林。坐香元不斷，莫作死灰心。
佛手撐慈航，尚欲濟我人。寄語作舟者，江濤渺無津。
有唐太和年，宮中亦甘露。曾不如此臺，空山自甘霪。
地爐宿松火，紙帳橫梅枝。春蟲撲蔌蔌，惟有蒲團知。
動靜貴一如，妙處非塊坐。高人定不死，枕此白雲卧。
三閭紉佩秋，志在公子蘭。荃不察予衷，江干淚潺湲。
斯蓮君子花，幾爲佛所汙。先生獨拈出，萬世知向慕。
腰不爲米折，頭獨採菊低。晚節名元亮，思與隆中齊。
孤山養孤鶴，宜與梅爲隣。處士若輕出，梅花應笑人。
先生人中豪，志不肯司馬。一曲廣陵散，絕世不可寫。
安石廊廟姿，豈不嫻將略。氐奴驚偉人，良已先得著。
平生忠義心，一飯不少忘。臣甫寧餓死，願君堯舜唐。
殿前伸脚時，奴視高力士。羣閹旁吐舌，翰林醒不醉。
官樣何如野，謀生拙最宜。君門標野拙，篆刻大精奇。
無解無結，猶是空中釘橛。有修有證，何異捕風捉月。
栽田且博飯，隨分煮藜莧。一任少叢林，佛法不怕爛。
落花三月雨，殘夢五更鐘。聲色俱銷盡，玄關又一重。
夜月透靈犀，寒光吞老蚌。如是轉法輪，平沉乎萬象。
解語非干舌，能言不是聲。碧班班碧剝，當滴帝都丁。
秋風生夜凉，壞壁吟寒螿。的的祖師意，明明不覆藏。
火炙胸前暖，風吹背後寒。西來的的意，親切不相干。
非闕不知圓，非圓不知闕。圓闕本相因，本無圓與闕。
連朝淹黑豆，黑豆已萌芽。滿地天風起，吹開劫外花。
有物先天地，無形本寂寥。能爲萬象主，不逐四時凋。
薰風自南來，殿閣生微凉。諸佛出身處，切忌錯商量。
去歲元宵節，無油不點燈。今歲元宵節，有月照危層。
春風陌上郎，得錢隨手使。貨物忽相當，撞得恰好子。
九九八十一，窮漢受罪畢。纔擬展脚眠，蚊蟲獦蚤出。
道原自天出，堯以是相傳。曰孝悌而已，人人具此天。
孩提知所愛，妻子具而衰。大孝終身慕，予於舜見之。
傷心九載績，焦思八年中。啟亦呱呱泣，惟思度土功。
奉先思孝也，不祀豈其情。以至使亳衆，而甘爲葛耕。
問安寢門外，旦旦俟雞鳴。以至日中昃，居常盡此誠。
經言事父孝，所以事天明。疾間加再飯，夢中與九齡。
我避故云辟，東行是謂征。先王猶可告，豈爲伐而刑。
事親良不易，戰戰復兢兢。學得如夫子，猶言丘未能。
返必展墓入，去當哭墓行。誰知顔氏子，事死乃如生。
如何年稍長，汲汲子思師。知是爲兒日，三遷感母慈。
天性生雖具，人倫教可無。往哉親父子，汝契作司徒。
當知元與凱，不出孝而忠。能舉十六相，斯爲舜大功。
子則欲其孝，人皆有是心。如何武丁聖，却使子憂深。
豈計身封宋，祇愁祀絕殷。不惟稱克孝，亦自首三仁。
爲憐季有子，逆探父傳賢。斷髮文身事，誣哉司馬遷。
勿云服父事，不敬亦無傷。元惡與大憝，邦刑自有常。
爲爾有令德，存心孝且恭。推之施有政，往矣尹茲東。
無食又無衣，逐兒安所之。不辭履霜苦，猶謂罪當笞。
嘉汝故錫汝，非將玉展親。克昭乃顯祖，追孝爾文人。
孝子身終者，非終父母身。武公年九十，戒我尚諄諄。
豈其伐與國，獨不念先君。想得還師去，難堪此語聞。
我母亦君母，吾翁即若翁。分羹何太忍，請質可堪從。
姬泣賊由子，子辭必罪姬。爲憂君不樂，寧死莫君知。
伐蒲君父命，校者是吾讎。披直寺人耳，鉏麑信有謀。
懷哉送舅氏，曰至渭之陽。念母如存意，悠悠寄二章。
若爲錫爾類，不獨善其身。既念化家室，還思遺子孫。
懷歸將父母，四牡苦愔愔。是我心中事，君從何處知。
爲養還相戒，南陔昔有詩。都盧這箇意，焉用補亡爲。
廉恥有微缺，須知孝未純。白華何所似，所似皎然身。
非止不得養，如憂父母何。忍能不我念，使我獨賢勞。
莫遂終養志，難酬罔極恩。哀哀父母句，腸斷不堪聞。
勤耕藝黍稷，遠賈服車牛。奔走何爲者，心乎孝養憂。
七十已中壽，人生似此希。絕憐老萊子，猶自作兒嬉。
忍於父母國，去此欲何之。所以柳下季，三爲魯士師。
如何方喟歎，乃爾復忻然。念汝祖無忝，知予道可傳。
參寧殺人者，三至尚踰垣。歎息子閔子，孝哉無閒言。
其爲人也孝，好亂未之聞。曾以是取怨，無人語蓋勳。
全歸有明訓，珍重恐傷膚。小子啟手足，吾今知免夫。
食藜殊列鼎，負米異重茵。不待今朝養，傷哉昔日貧。
犬馬何以別，斯言似太深。深言爲養者，可不敬於心。
爲有心中事，琴音自不和。禮雖弗敢過，哀若未忘何。
未須論大塊，以死息乎人。所願學賜也，姑惟息事親。
故寧戚以儉，罔或易而奢。致得千載下，人稱問禮家。
當知一朝忿，必不忍于人。豈止身忘却，還應及乃親。
既漸夫子教，罔有不分均。何復間多取，齊言彼有親。
向非親在念，念念每精專。未必飯加損，能令疾脫然。
子於親在日，叱咤不聞聲。既曰見而說，應無學未能。
忍以證羊故，而云我直躬。那知爲父隠，直故在其中。
無改父之道，真堪以孝稱。若論莊子孝，此直是難能。
不復問無違，祗應懿子知。尚愁人不省，以禮告樊遲。
父母之愛子，心乎惟疾憂。可能不自愛，而忍使親愁。
戰敗不羞走，誰爲知我深。叔知我有母，亮我走時心。
母家令足食，父族使安生。睦黨可謂孝，能之惟晏嬰。
何怙復何嘗，銜悲問彼蒼。蒼蒼不可問，重使我心傷。
茅焦甘伏質，考叔請留羹。大隧如初樂，咸陽虛左迎。
念母嗟陟屺，思親徒望雲。可憐魏孝子，不比狄參軍。
幾諫勞不怨，明明載魯論。未應小弁作，得竝凱風言。
執親之喪者，可沐浴其身。不待石祁兆，知非佩玉人。
服除有弔者，待廟至垂洟。亡於禮之禮，斯人其庶幾。
若把夫子論，無慙貞惠文。不應其子戍，至自請於君。
翳桑一餓者，念念母之存。頼有趙宣子，能爲別具飧。
隨母適異國，先歸汝忍能。致人不正視，應是得人憎。
此以父免召，彼如仁必來。員乎竟何益，尚也最堪哀。
扶母猶可免，棄君安所之。可能共母載，忍不授君綏。
欲得忠臣者，求之孝子門。如何傅王子，尚復待人言。
爲齊臣子者，此日若無聞。獨有王孫賈，能知慰倚門。
父賜子以死，君侯安所疑。忍哉指鹿相，無復祖龍知。
一靈長皎皎，如月不離天。要以純誠感，非因刻像然。
母力今衰矣，悲啼得杖輕。流風存繪畫，猶足感焦生。
直以劫父故，蒙他賣友名。閑將誅呂論，非勃亦非平。
誶言取箕箒，德色借耰鋤。不是賈年少，還能痛哭無。
知以孝行著，還應不問唐。可憐止輦問，何自得爲郎。
去王猶諷諫，懷祖重傷情。誰識有韋孟，人惟說穆生。
勿以梁事問，將遺太后憂。若非叔長者，誰爲帝忠謀。
服勞曾是孝，那更委諸人。建已老白首，中裙滌必親。
漢有孝廉舉，誰知發自舒。可憐三策罷，却去相江都。
悲哉執手泣，論著謹毋忘。豈識遷它日，能紬石室藏。
賣卜有深意，何心避市喧。若逢人子問，依孝與之言。
不早知此體，元來託大人。低頭拜縣吏，誰擬霍將軍。
不疑固嚴吏，如不順親何。圖得母喜笑，平反敢不多。
怪來御史府，坐榻不如初。曾是父坐處，而爲子敢居。
豈如吾父子，歸老故鄉身。一聽知足誨，欣然從大人。
禮經稱孝子，不服闇登危。所以九折阪，囘車不敢馳。
安用孝與弟，今人誖得官。一聞陽在位，自是合彈冠。
三百五篇內，凡言忠孝人。未嘗不流涕，反復爲王陳。
淮陽誰可傅，無以易元成。即汝陽狂意，爲王言事兄。
一自王之國，于今二十年。了無纖芥過，都是孝慈然。
所當約於己，豈忍儉其先。道立南陽表，人呼原氏阡。
邑令直微爾，爭如相國榮。可憐留母養，不忍聽兄迎。
祀竈令人富，相傳陰子方。安知由至孝，非在薦黄羊。
不可得而久，其惟父母乎。諄諄愛日語，楊氏豈欺予。
史以太伯比，斯評恐未真。我知東海意，不忍母他人。
功臣三十二，劍佩藹雲臺。第一人知否，曾聞孝母來。
璽書來萬里，鼎足許三分。解道爲忠易，誰知以孝聞。
惡言出於口，必至反其聲。小子聞人過，當如聞父名。
能損數百萬，不聽債家償。要自父一語，銘心不敢忘。
封侯誰不願，顧我獨何心。爲憶父所愛，偏於少子深。
下車父母國，自重豈其輕。謂我詐爲善，何憂被此名。
中人持被覆，尚得帝恩深。子職竟何是，終求慰母心。
甘同妻菜茹，極奉母珍羞。一任時人笑，脂膏不自謀。
向來父學顯，別自以家名。不是能傳業，如何著孝聲。
幾曾慕巢許，非是薄伊周。何忍的的去，先人有墓丘。
長沙有孝子，姓字死猶香。料得郡舉首，他無人敢當。
挽車極勞苦，逃賊最間關。太息江巨孝，能爲人所難。
賊疑拾葚異，母怪棄薪還。雷震輒圜冢，火飛因伏棺。
日常供鯉鱠，旦輒汲江流。兒溺言游學，妻還感遺羞。
爲養寧埋子，那知地有金。如何有天賜，且復怕官侵。
前烈知純淑，孤蹤愧眇矇。果能筆敘傳，不枉賦幽通。
弟類那容絕，吾雛聽自生。劉平端爲母，伯道特沽名。
豈伊東閤裏，無似督郵賢。直把孝行薦，今人少孟堅。
親喪徒步負，萬里歷岷峨。何事今人說，惟知襦袴歌。
讓國異母弟，如彪正自奇。今人有同産，煮豆且燃萁。
去官因脫囚，爲感戴天讎。史氏乃失實，却云逃報仇。
乞以臣骸骨，下從樊濯原。生雖闕親養，沒擬報私恩。
可能來太學，即得譽諸儒。豈以習詩苦，應云與母俱。
冬月常溫席，炎天每扇牀。如何漢天下，只有一黄香。
父今爲令繫，號泣不停聲。彼令亦人耳，而寧不我矜。
羨入帝王門，揚名與立身。何如養親膳，每日得兼珍。
所懼子不孝，何愁父失慈。涕流分出日，天定感還時。
幼也知孝讓，居然合禮儀。休疑汝尚小，須信我饒爲。
蔬食可堪貧，勤哉孝養親。蓬萊知不遠，應是著斯人。
要使生者毒，休譏枯骨讎。看他郭太論，比似伍員優。
不願諸侯友，那容天子臣。貞乎寧絕俗，隠也不違親。
自非易寒暑，未始解衣襟。不謂母疾久，三年惟一心。
尚自畏四知，於親豈忍欺。種藍有助者，拔去不妨奇。
鼎鑊皆知避，何心願代烹。恐傷父母意，不獨弟兄情。
如何百城內，一一畫元方。勸孝賢刺史，觀風職所當。
雞乃爲母設，蔬惟與客同。賢哉茅季偉，誤矣郭林宗。
寧將身塞禍，不忍母流離。我自不爲惡，黄泉今有辭。
禮經條七出，叱狗不言焉。一旦鮑妻去，那知在母前。
蒲亭一長耳，何許得歌聲。化我鴟梟類，而令哺所生。
賊來那可邇，而敢以身迎。身豈不知愛，心乎恐母驚。
播殖爲親養，家貧至假田。焉知後學者，盡喚作儒先。
養親還樂道，不仕至終身。海內稱高士，非專鄉里人。
南州徐高士，姓字滿東都。有子篤孝行，終喪竟隠居。
未能追綺季，且復守東岡。爲有先廬在，它山忍遁藏。
去年今社日，撫事倍酸辛。罷社爲兒泣，鄉鄰定可人。
不勝方寸亂，豈暇二心持。忍矣王陵將，賢哉徐庶辭。
萬象死灰色，千林號怒聲。何人苦哀泣，凍竹强抽萌。
地遠隔親面，惟憑一紙書。句終輒應諾，直是聽於無。
陸郎作賓客，懷橘欲何爲。遺母當然事，袁公乃爾奇。
事親苦日短，爲子願爲兄。懇懇報劉語，令人涕泗橫。
要以禮法論，休言哀毀同。但觀生和嶠，定勝死王戎。
悲哉生我句，柰此念親何。墓側有枯樹，詩中無蓼莪。
古稱有曾閔，今復見荀何。爲孝一而已，能行無甚高。
風柰應難守，冬魚未易求。剖冰不辭凍，抱樹可勝愁。
視膳子之職，何須自執炊。閑將心比竝，合是手成持。
尚自不與米，何堪大遺金。丁儀爲有子，文略是誣親。
手直微傷爾，如何忽改容。不能全所受，此痛政無窮。
戴琴妙一世，二子得其聲。不忍遺音奏，各將新弄行。
莫致兒榮養，翻令父苦耕。可憐廢書泣，不忍叱牛聲。
陶公宴參佐，限極每歡餘。憶與亡親約，凄然不敢踰。
不辭身作質，只爲母須羊。此日江州牧，當年買德郎。
既知爲異物，號泣絕還生。未有蠐螬炙，翻令母目明。
酷矣杖流血，奇哉魚躍冰。能令母心悟，不異己親生。
至老能無倦，真爲善事親。叔褒非佞者，何事拜鄰人。
色養傾餘子，高名重一時。足爲丞相喜，豈計外人知。
能感猛鷙類，都無搏噬心。同遊至鹿虎，共宿有鳩鷹。
父雖得死所，兒豈望生存。忠孝古難竝，於今萃一門。
盡棄平生物，惟齎一孝經。死猶不忘孝，臨沒苦丁寧。
忍向父母墓，前頭裸袒耕。農時每束带，猶自泣原平。
要以孝行取，寧將學業論。錫無慙玉友，銓可謂金昆。
痛殊未易忍，絕不一呻吟。豈復知身疾，惟愁戚母心。
干祿本爲養，資身豈所安。珍肴與白粲，雖美若爲餐。
膽醫顔母疾，藤療解親風。忽不見童子，俄然失老公。
一事真堪笑，今人妾直靈。都緣無至性，徒欲亂多聲。
一家感兒孝，不欲使親驚。盡作屏氣語，咸爲納屨行。
直以父名戲，其爲君命同。胐能禮自處，似是勝超宗。
禮豈爲我設，如傷風教何。不堪睎阮籍，直欲刃韋高。
憶父去時語，爾來七十秋。終焉不忍冠，灑淚望秦州。
異哉宗子孝，親疾遠關心。每驗痛大小，因知疾淺深。
扇席更溫枕，古人誰與同。一心奉二母，自是勝黄童。
誰言夢想裏，所見總空花。靈哲枕間藥，宋瓊秋季瓜。
先生天下士，偶迫詔書行。勿謂無奇對，惟言在孝經。
孝經雖始教，何但習於初。欲得如兒願，常常誦此書。
菜心且不食，親念一何深。爲爾有生意，存吾不忍心。
交州一村裏，有嫗負薪行。萬里庾道愍，心知爲所生。
未嘗無果菜，何至取吳中。祭我必土産，遺言敢不共。
枕邊何所有，一卷仲尼居。無處覓盧扁，應當寶此書。
賣薪圖養母，何許得貂蟬。知在採薪處，庸非吉兆然。
驚心已云異，嘗糞不妨難。庾令何爲者，憑君著眼看。
惜矣戴良誕，賢哉庾域誠。真能感鶴唳，何至學馿鳴。
晳常嗜羊棗，遥亦重檳榔。參至不忍食，昉寧能獨嘗。
憂居五十載，陸子最堪悲。惲獨非人子，而云有既時。
謹毋昧方寸，是處有神明。夜半爲親禱，空中彈指聲。
自今所賜饌，特敕許將還。爲爾心餉母，君前無所餐。
覓參不可得，忽感鹿前行。行到鹿滅處，元來此地生。
家人勸我睡，共說不眠難。官既未得差，眠時自不安。
儒釋本同途，遺經非爾殊。未應普門品，勝似仲尼居。
父身如可代，子死乃其情。尹待我何薄，而將此買名。
苗枯親未葬，號泣日于田。誰謂竟不雨，而能獨有年。
父疾亦云篤，如何豁爾平。孝經惟泣誦，晝夜不停聲。
行莫大於孝，其如違養何。只消一句子，安用讀書多。
渭陽曾讀未，對酒偶言詩。舅作如此語，兒那能不悲。
禮稱親未葬，喪服不除焉。食麥斷鹽味，悲哉四十年。
必如寇祖訓，始不死其親。孟德空遺令，丕乎真罪人。
風雹忽止處，禾麥獨依然。料得天公意，知爲孝子田。
親見房太守，殷勤奉旨甘。那能不心愧，豈止是顔慙。
未必食有毒，人言疑似間。不辭噉母吐，圖得母心寬。
百行孝爲首，諸人儻未知。下帷空自苦，躡屩竟何裨。
是誰迫我母，持炙致諸賓。驚起自接取，云賓此老親。
讀書無見處，與不讀書同。勿謂兒年小，能知孝與忠。
誰知學進處，不在好爲師。好把銘心底，分明說與伊。
侯封何爾泣，兒幼乃無勳。恐莫終親養，應將報主恩。
殺生非孝也，人未必云然。絕口殺害語，君看自小年。
先人舊所理，汾曲有田廬。何意求聞達，彈琴自著書。
人皆因祿富，我獨以官貧。佩父清白訓，爲唐第一人。
蒲萄歸遺母，所嗜固應思。卿乃有母遺，誰知此語悲。
不惜以身諫，惟愁失母慈。景融常自楚，嗣立每求笞。
狄請使絕域，柳甘易播州。爲憐劉母在，深恐鄭親憂。
若爲從官好，不異在家貧。忍以惡消息，而令戚我親。
生我者爲母，無緣貴賤分。不思駡婢語，何可使親聞。
父居郎省日，蒔柳向庭中。對柳如對父，那能不斂容。
夜直藉藁寢，入朝徒跣行。雖知迫明詔，可惜欠陳情。
卿家著忠孝，朕子頼師模。蓬在麻中直，多應不待扶。
長抱罔極痛，嗟余少不天。汝今幸有母，不省汝胡然。
連理庭中木，叢生坐側芝。未嘗聞孝感，一一有茲奇。
祇是見忠節，何曾省孝誠。唐宗休歎息，猶未識真卿。
向來曹孟德，曾擬表征西。那得忠孝字，金書作墓題。
直以母事妾，祇云父所安。可憐遭楚毒，加意更承顔。
憶昨升堂拜，何曾有雜賓。事亡忍廢禮，不復問疎親。
俱以文章顯，無慙孝謹稱。弟兄同一集，華萼著嘉名。
直以孝爲謚，真無愧此心。可憐張說歎，知得子餘深。
不誅人厭己，而恕子祈親。賢矣李觀察，今無復此人。
學者學爲孝，諸生久講明。謁歸二十輩，毋乃爲陽城。
意其失兵久，怏怏必吾從。奪笏直前擊，那知是孝童。
箇是一孤兒，曾聞事母時。身能幾許大，却佩國安危。
進士能毋舉，偏親可忍離。紫芝亦良苦，負母入京師。
儻非親所樂，至枉道而行。雖以三牲養，難辭不孝名。
三年天下共，胡爾獨終身。無處著深痛，何心求過人。
我念卿毋怪，難拚膝上兒。好將南內意，說與肅宗知。
謹勿第門壞，那容堂廡增。父猶足乎此，我顧莫之承。
幾曾聞飲鴆，有不隕其身。那得獨全活，天應知代親。
既爾家能孝，還於國盡忠。誰宜舉斯爵，知是莫如公。
未有子之孝，而公不用情。大書甄濟傳，更作董生行。
乃翁定奇士，先友盡斯人。福畤智已故，儀曹意轉新。
史書良爲稹，褒詔却因袁。足使濟不朽，何堪逢自言。
躬稼復樵漁，養親還讀書。不聞官賜帛，惟見吏催租。
刲股如爲孝，還應載聖經。莫明柳子意，因甚取殘形。
五載莫歸省，雙親孰問安。固云親有命，不謂我何顔。
願以身代母，書焚上徹天。若非神許我，未必字依然。
親命懸醫手，敢將親命輕。爲輿不辭往，重母故身迎。
何忽省母病，每因身疾知。可憐張里正，尚得令君疑。
至今說花縣，當日奉潘輿。未必若趙母，囘班候起居。
兒貌酷類父，母知兒不知。可堪引鏡照，正復益兒悲。
先人敝廬在，觸目百悲辛。忍作優笑地，圖娛權貴人。
既不忍飲乳，還能知奉親。何曾自人教，端是出天真。
名父難爲子，纖瑕即辱身。直須留面目，他日見先人。
常恐愧屋漏，追懷在室詩。可憐忍死誦，不負乃今知。
七閩獨莆郡，雙闕鬰相望。豈識林孝子，曾來尉福唐。
入般涅槃際，拳拳報母知。從棺更湧出，爲母說分離。
子之於父母，毋以有其身。老子玄虛祖，諄諄此語人。
七星明歷歷，萬古仰煌煌。誰識斗宮內，中居孝悌王。
能將身入地，拔取母生天。歲歲盂蘭會，今猶說目連。
鄉以孝廉舉，仙爲孝道宗。謂予言不信，君請問蘭公。
何事不驅蚊，癯然牀下身。傷膚非所懼，所懼去傷親。
新州在何處，有箇養親人。一旦成佛去，那知昔賣薪。
捨俗還將母，禪關晦迹深。共呼擔板漢，誰識織蒲心。
世傳蘇氏子，白日去登仙。念母留空柜，敲時即得錢。
鍋裏爺娘語，寒山太猛生。不妨時著眼，直是得人驚。
君父今安在，諄諄免矣乎。可憐齊女子，不問辟司徒。
可憐姬告母，父孰與夫親。能置此一問，未爲愚婦人。
歸寧不可得，何以寫吾憂。不似肥泉水，悠悠淇上流。
妾身期不嫁，至老養雙親。何意趙威后，殷勤問使人。
妾面羞君面，君心異妾心。那能不念母，却遺別人金。
儻得代父死，誠非愛妾身。不圖君聘妾，向道有嚴親。
底事能令妾，爲君死不辭。不思君遣客，報妾父讎時。
仁矣文皇詔，悲哉少女書。至今民受賜，非但活淳于。
妾昔與夫別，夫曾共妾言。忍能幸夫死，不復顧姑存。
如何殺一婦，能致旱三年。婦孝無知者，知之惟老天。
上虞一巫女，名乃至今垂。端的由純孝，非專在好辭。
能返母萬里，還榮父九原。可憐帝有母，亦自待人言。
不憂身即死，惟恐死無知。儻得從父母，寧非我所期。
難把父書讀，祇因手澤存。遺言汝可受，忍使世無聞。
異哉一女子，獨抱母啼號。非但脫虎口，還能落獸毛。
貞孝謚已美，何堪復女宗。一朝下明詔，千載被流風。
謹勿悲生女，均之有至情。縈能贖父罪，蘭亦替爺征。
抵死侍姑側，寧知有妾身。若懷白刃顧，尚得謂之人。
奔喪脫賊手，廬墓至終身。此大丈夫事，誰云一婦人。
姑今病且死，頗愧婦恩深。但願婦有子，皆如婦用心。
大連少連者，夫子筆之書。誰謂東夷子，而於喪善居。
漢語雜胡語，堪嗤莽太愚。安知若鞮字，已是孝單于。
牧馬一胡兒，如何却受遺。多因漢宮裏，泣拜畫閼氏。
循循祇自守，何獨此羌然。直以父在漢，忍將身犯邊。
如何降塞下，不復戀羌中。既是能將母，還應知向風。
夷方雖爾異，天性本然同。自昔聞曾子，如今在海東。
不食至七日，能將禮自居。既然嚴像設，亦復奠朝晡。
父讎已屠膾，射草復何爲。豈不念無益，其如罔極悲。
瞥爾驚吾父，同然拜令公。遥知恩義重，恰似與真同。
三年不歸寢，至性切於親。不信沙陀種，還生如此人。
靈烏噪何許，反哺向中林。人可不如鳥，而無憂母心。
好是鶴鳴陰，居然子和聲。休云氣所感，自是物之情。
共母一屋下，寧知屋欲然。不須譏寡智，相哺政堪憐。
虎狼不仁也，何乃謂之仁。仁之於父子，父子亦相親。
不忍身逃箭，知爲母塞瘡。人心有如此，獸面本何常。
食肉隠兩頰，飼母向頹垣。終感主養母，能將死報恩。
已分机上肉，誰藏腹下刀。安知羊不死，乃復自羊羔。
曾聞豺祭獸，還見獺陳魚。人苟不知祭，能如豺獺乎。
似有人傳訃，來從榛莽中。叩頭至流血，垂泣有哀容。
子母不相離，何心辦搗蚨。忍能利銅臭，不枉喚錢愚。
釋迦不出世，四十九年說。祖師不西來，少林有妙訣。
我有一句子，不封亦不樹。不在舌頭邊，亦非思憶處。
直下猶難會，尋言轉更賒。若言佛與祖，特地隔天涯。
吾本來茲土，傳法救迷情。一花開五葉，結果自然成。
人從天台來，却得西川信。報道萬年松，生在石橋頂。
有處不是有，無處不是無。有無不到處，馨香滿道塗。
出水未出水，心疑生暗鬼。鞏縣造茶瓶，一隻三箇嘴。
七佛引其前，維摩接其後。一盲引衆盲，至今不唧𠺕。
有處不是有，無處不是無。有無不到處，馨香滿道途。
提起活鱍鱍，馬郎亦被惑。度生雖願重，那知成敗缺。
拈將破笊籬，風前賣與誰。攙行奪市處，非獨老爺知。
生緣於西蜀，非獨遊日本。十方國土中，當頭俱坐斷。
草色侵書綠，依山多得陰。月高猿挂樹，驚起夜棲禽。
未到桃源來，長憶出家景。及到桃源了，還是鑑中影。
寓此曾三夏，重來隔五年。溪山亦良是，懷想轉凄然。
去臘應差暖，今春定有寒。澗梅花半樹，侵曉又凋殘。
不到歲時久，重來人事疎。掃雲僧亦去，誰伴主翁居。
萬籟夜俱寂，蒲團清可禪。林疎窗過月，巖遠竹通泉。
城裏秋猶熱，山中寒已濃。紫檀時小炷，危坐聽晨鍾。
章臺杜牧之，長安孟東野。憶君飛筆時，何處木蘭下。
采薇黄鵠嶺，投迹去無蹤。我亦從今逝，浮雲四百峰。
青燈人語寂，池塘響蛙蛤。孤坐如老禪，門開風自闔。
寺門松未老，早有鶴來棲。一夜枕衾冷，半天風雨啼。
投宿西山雨，抗論由群居。冥冥白霧深，誰卧隆中廬。
山深萬木寂，一片古心枯。昨夜梅花月，相期道不孤。
花禁冷葉紅，草敵虛嵐翠。清浄盧舍那，全身荆棘裏。
一塊松根石，頑然自古來。更無人覷著，歲歲長莓苔。
花禁冷葉紅，草滴虛嵐翠。清浄盧舍那，全身荆棘裏。
九月授衣天，芝峰無可授。破衲擁寒雲，對客慵開口。
萬里無寸草，出門便是草。支筇寂寞中，望斷無人到。
萬法是心光，諸緣惟性曉。本無迷悟人，祇要今日了。
臘月三十日，臘月二十九。等是歲華終，無事窮相守。
十萬同聚會，箇箇學無爲。此是選佛場，心空及第歸。
一塊郴州鐵，渾崙擘不開。輪槌輕擊著，雪刃暗飛來。
勢罷奴欺主，年衰鬼弄人。南泉招致得，冷泪濕衣巾。
喫粥喫飯過，聽風聽雨眠。風光俱買盡，不費一文錢。
九十芳春日，遊蜂競採花。花歸蜜房盡，殘葉落誰家。
拗折瘦藤枝，靠倒險崖句。佛祖謾尋蹤，無你湊泊處。
擊碎軒轅鏡，焚燒黄石書。瘦筇春力健，带月訪樵漁。
萬牛挽不回，輪槌擊不破。者樣頑石頭，世間無兩箇。
通身百雜碎，誰解成褫得。鷄足緊收藏，當來問彌勒。
危坐禪枝冷，機含毒果深。直饒捫摸著，未必死偷心。
月下騎寒犢，三生事細論。已遭人點檢，休弄鬼精魂。
客路如天遠，吟身太瘦生。無家歸未得，策蹇傍春行。
酒渴思鯨飲，金鸞早退朝。醉身扶不起，壓折老馿腰。
深藏巖谷裡，初不要人知。苦是香難掩，春風得意吹。
喜晴彈玉指，林下見幽人。楚楚湘靈樣，肌膚不染塵。
珮玉半零亂，繄誰吊楚英。醉香魂未返，愁聽打蓬聲。
一再荒林雪，全身掩薜蘿。直饒埋沒得，爭柰鼻頭何。
未透趙州關，看牛事轉繁。死蛇弄不活，只好踏船翻。
人無害虎心，虎無傷人意。彼此不關防，何妨打覺睡。
不假聞思修，巨闢圓通路。更擬問如何，數珠木槌子。
見蓮知菂實，尋藕□絲長。六月天邊路，何時結得霜。
真人讀何書，一葉凌浩溔。不見此舟輕，但覺天地小。
安期聳身坐，揮斥遊太極。若遇謫仙人，鯨背分半席。
暫入新豐市，猶聞舊酒香。抱琴沽一醉，盡日卧垂楊。
清曉叩玄關，憂時鬢已斑。何如閑道士，隔竹看君山。
西都不知壽，安用獨長年。縱有丹爐在，難吹漢火燃。
微蹤一腐草，霜重不禁秋。想悟浮生短，常爲秉燭遊。
釀成百花脾，聊爾了口腹。人知口中甘，誰料腹中毒。
皓首抱遺經，堪憐誤一生。空共蠹蟲飽，自作忍饑聲。
入夜始維舟，黄蘆古渡頭。眠鷗知讓客，飛過蓼花洲。
草枯根不死，春到又敷榮。獨有愁根在，非春亦自生。
花間報曉晴，巧弄百般聲。未可嫌饒舌，猶勝鴈不鳴。
人心有炎凉，我心無歡悲。篋中重自珍，會有薰風時。
白雲滿空山，山空人未歸。拄杖莫敲門，恐驚白雲飛。
世上癡兒女，爭趨乞巧筵。婦鳩甘抱拙，不諂鵲橋仙。
穉綠藉老紅，政爾有餘妍。萬慮不作時，清朗見堯天。
影浸蒼凉月，香隨澹蕩風。露華初汎汎，秋思莫匆匆。
事過清眠足，心寬緩步宜。古人無限事，煙蹙幾修眉。
去鳥仍回白，殘陽更借紅。傷今兵亂後，人醉不如楓。
白兔秋毫綻，青蟲樹色并。興亡誰與弔，聊復快新晴。
掃石坐花陰，花陰復滿襟。此時真晝錦，富貴亦何心。
露葉墮清響，隔烟聞暝舂。夕嵐那可撥，月照山重重。
得勢茅欺蕙，安居爵笑鴻。吾年已如此，役役又西東。
菜花隨麥長，田水入池平。此景尋常有，何人自在行。
明月青松枝，幽人巖下步。勸君早歸來，草頭已多露。
飛霧不成雨，幽人懶出谿。落紅雙雉過，新綠一鵑啼。
山深無橫吏，客至氣和平。野寺鳴鐘罷，安眠到五更。
子任調和逸，吾當噬嗑勞。生年雖後子，未老得先焦。
剛柔君不吐，冷熱我須當。鐵石還銷毀，吾今已久長。
一雪林屋浄，二雪臯隰新。三雪爲瑞應，伊耆氏作春。
濛濛接白雲，皎皎混清月。長歌古人句，山明望松雪。
半空紛下鶴，千尺矯遊龍。再歌古人句，晴雪落長松。
古人不可見，物色故依然。二麥何人種，忍凍及豐年。
獨鳥怨遥夜，冷螢明遠陂。且弄碧蘿月，莫問出山期。
無色庭前石，無聲石上琴。此時寂寞意，千載有知音。
凱風引柔蔓，時雨滋綠苔。寂寞無一事，空壑生悲哀。
晨霞冠山椒，夕虹飲澗曲。熊蹯未入唇，羊胛早已熟。
桑柘隠寒墟，牛羊雜亂石。林果摇青黄，已縱飛鳥喫。
鐘聲澄萬室，月影散千林。岑寂巖棲客，應觀不轉心。
鳥鳴青溪中，人行綵虹外。洗藥歸去來，聲跡兩幽晦。
微泉靜後聞，去鳥空中滅。耳目吾不營，煙景相與悅。
幽鳥時一啼，前峯晚來翠。人語慘澹中，復向煙雨外。
迢遞川觀明，氤氛夏條綠。於焉沖抱盈，緬然散煩溽。
綠樹塞柴門，青山壓茅宇。遥遥望來峯，日夕多風雨。
蛙聲合川隰，荷葉等階除。悠然故園思，今雨後何如。
遠水去微茫，近峯互明晦。偶與農夫言，飛雨靄而至。
旭日原隰麗，積雨條枚新。萬物此蕭散，宇宙一欠伸。
雉子行傍叢，鹿麑下飲澗。近人固數驚，無心復遠患。
種松爲老伴，栽菊充歲糧。新國苦長役，遺民懷故鄉。
珍禽好毛羽，高飛不啄粟。路旁挾彈兒，何自規其肉。
茲峯虎蛇善，月下人去來。濯足瀑水源，山扉終夜開。
夕陽掛東峯，光色籠遠樹。西峯急雨來，童子渡溪去。
雨雲冒山頭，晴雲出塢口。東峯有龍湫，雨我私百畝。
院靜泉聲合，夜深蟲語多。近窗移素榻，欹枕見星河。
軟煖爐星火，新香甑雪糕。老人消一睡，守歲爲徒勞。
慘澹蕪城暮，蕭疎野樹寒。登山不憚遠，反恐下山難。
高樹俯滄江，老屋隠亂石。水深羣魚集，一網千尺碧。
漁翁不食魚，愛換酒子喫。臨川羨魚人，似喜網有得。
大山插洪瀾，定是關仝筆。縑素不能永，壁石寫雄逸。
青峯插天隅，淡月如可吸。江流疑有聲，孤舟舞蓑笠。
大山如大國，小山如小邦。低樹無附麗，洪濤恣舂撞。
大浪所簸摇，青山爲俯仰。云何峯外雪，亦與相下上。
萬事一鴟酒，平生幾蟹螯。悲秋仍送遠，懷古更登高。
桐乳深藏鳥，苔花暗語蟲。誰能借修竹，爲我宿清風。
春色三分二，人生七十稀。蝶魂歸蟻塚，花瓣泊魚衣。
舊雨黄魚簄，新霜紫蟹䈻。吾生了朝夕，何事憶江湖。
鳥獨沉啼意，螢低照去蹤。艱危吾輩老，寂寞此心同。
蜂影過窗急，雛聲出樹繁。經時不吐句，此日獨窺園。
雨來元有路，風過本無痕。小立清溪曲，欹眠白石根。
雪裏紅梅樹，尊前白髮翁。莫求顔色似，風致許渠同。
湘水平淼淼，魚意活潑潑。綠楊蓋江頭，春晚陰正闊。
晴壟麥過花，暖泥秧出水。寬得一寸心，人行更千里。
解貂換美酒，半與美人醉。留半伴山翁，夜深談世事。
人言頭上白，皆自愁中得。拍手笑沙鷗，滿身都是愁。
萬德不自有，十身何處藏。薰風生殿閣，化日正舒長。
千頃山中月，三黄頂上雲。相看無一語，今日喜逢君。
人生囂塵中，幾若駒過隙。安得坐此山，枕流復漱石。
伯夷恥周粟，仲連豈帝秦。清風千載上，林下一閒身。
紅顔雖命薄，猶是漢宮人。一上玉關道，天涯淪落身。
著柳成新綠，吹花作故紅。衰顔與華髮，不敢怨春風。
只道潮聲落，潮來復有聲。何當機事息，暫遣海門平。
試問屋藏書，何如斛貯珠。奄奄投閣老，凜凜墜樓姝。
松下無喝道，言樹聊蠲憂。誰知赤籐杖，獨倚萬古愁。
金莖餘孤標，青女滿殺氣。隨地堪百畦，流芳亦千歲。
千古和戎恨，冢青今尚聞。漢朝三尺草，埋沒幾昭君。
寒更洞書幌，几上明素絃。滿意宇宙曙，霏霏正漫天。
畫前逃弧馬，井法開賦役。聖人本仁民，何意重利跖。
書初說包貢，禮有獻民虜。末流尚忍聞，作俑叫千古。
汝以爲多學，吾猶及闕文。憂端已秦誓，糟粕尚三墳。
承平米家船，遺我獨悽然。此豈有愁地，不能無暝天。
西軍嚴駕後，北府捷書前。勝負豈人與，兩公天已全。
等閒移作塞，鄭重喝成盧。莫看文懷瘦，胸吞幾寄奴。
吳以讓長國，讓亡吳亦隨。屬鏤天討賊，魚劍禍階誰。
盛氣劘騷壘，長歌歷杜藩。二南四字始，萬古一解難。
花短秋意長，神清顔色少。筆端有西風，國香來未了。
漏盡夜沉沉，山房風露深。無雲生嶺上，有月落波心。
去去實不去，是法住法位。來來實不來，世間相常住。
京師出大黄，價直極相當。未曾識道地，枉自費商量。
放開也在我，捏聚也在我。睦州擔板漢，開口成話墮。
語言上著到，身心上著到。要透納僧關，料掉復料掉。
淡墨磨虛空，禿筆蘸滄海。點污天台山，是他這一對。
橘大天地窄，眼高秦漢小。一片隠淪心，商山青未了。
清淺溪橋水，高低籬外枝。這些風骨異，瘦盡古今詩。
印透山河影，照開天地心。人世有昏曉，我胸無古今。
少室無門戶，如何便得通。夜寒寧耐立，聽我話西東。
蓮花生淤泥，標格天然別。出水未出時，餧魚并餧鼈。
天得一以清，地得一以寧。金剛神合掌，歸依佛法僧。
聞聲不見形，撼樹却惺惺。體用何須論，歸家落日明。
受惠當思報，將他一餠回。出家緣法到，當下得心灰。
心燈不可付，祖印亦難傳。野鴨飛過去，搊得鼻頭穿。
一刀成兩段，釋得二僧爭。草鞋頭戴出，貓兒無再生。
托鉢回身去，鐘鼓未鳴時。不會末後句，只有奯心知。
密啟深深意，禪和不用疑。恰得三年活，言中果有期。
秘魔提杈起，驗你本來人。得在杈下死，不負此生身。
大地一隻眼，誰敢屙其中。鍬子寄將去，那知到雪峰。
不曾出門去，莊上喫油糍。莊主歸相謝，侍者不得知。
你若學他看，牛皮真箇穿。長年橫案上，字義自然圓。
只一箇休去，伎倆自然消。諸聖在甚處，脚下路條條。
北斗裏藏身，虛空中出沒。道得一句來，日頭東畔出。
屋老四壁疎，雪珠床上跳。猶有閑情懷，對白雲發笑。
尺璧千丈石，寸金萬里沙。揀辨俱不得，達磨返流沙。
栽菜根向上，種豆要收穀。不必生疑訝，今年六十六。
午夜髑髏吟，山空片月明。西方無浄土，只有彌陀經。
聖主精禋格，明廷對月深。元良贊宸極，盛德享天心。
夕宿猶疎雨，昕朝覩大明。重光符景貺，熈事慶昇平。
鳴鑾回紫禁，步玉捧宸旒。肆眚遵虞典，歡傳十二州。
幽居抱孤明，懷古思舊京。渴望寶連山，老桂不勝清。
月照窗炯炯，蟲鳴室幽幽。策杖柴門曉，菰蒲半沼秋。
火中寒暑退，造物其猶醵。老身不繭蠶，清夜獨警鶴。
老蟾明孤心，凉飈蘇病骨。保此中夜存，微陽有毫髮。
庭草無言綠，林花取意紅。因之酌茅柴，招喚西鄰翁。
老色上尺宅，靈氣虧三田。懷我長房翁，授汝雞犬仙。
早知無廊廟，胡不素丘園。揮手謝世氛，保此中夜存。
我生嘉定間，寶運稽炎隆。當時貢珍祥，今日泣麟窮。
風雨傾燕巢，波濤漲鯨海。茅簷得此生，其誰爲爾宰。
大冬嚴寒至，病骨裹粗纊。羸然祝雞翁，不識山中相。
琅琅金薤篇，慰此暮年癯。誦我徵咎賦，誇君摘句圖。
喪亂屬何辜，訏訏者誰子。生來乏遠猷，死去憂良史。
道義挹親仁，詩書仰鄰富。翠蓬羞排門，驪珠驚滿袖。
山哀兮浦思，月諸兮日居。伊誰百歲期，遲汝十年書。
祝公千齡壽，小我五月生。如何山林槁，得並江漢英。
悠悠天地間，草木獻奇怪。投老一蒲團，山中大自在。
積靄收殘雨，千峯在小樓。忽然空遠思，野服上漁舟。
使君得佳句，簡存如猗那。著之巖石中，千古不可磨。
盪寇將軍後，唐朝李郤家。綠華雙薦者，況復古今誇。
入官無所解，因笑得君憐。豈知孫武子，自欲逞威權。
越國無雙艷，吳宮未始知。誰言勾踐黠，不自愛西施。
秋水已復漕，秋風初怒號。天容霜後凈，山勢北來高。
落葉隨飛鳥，疎砧答暮蟬。悠悠戍樓角，悽切萬家傳。
青山重疊疊，綠水響潺潺。未到懸崖處，抬頭子細看。
唐家諭巴蜀，通道至邛僰。列郡徼西南，夷居半巖壁。
土瘠事刀耕，家無終歲蓄。所資鹽井利，持易他州粟。
江上臘梅村，人家半掩門。夕陽連野色，落葉破煙痕。
燕子知時節，還尋舊宇歸。新人方按曲，不許傍簾飛。
衆生瞻窣堵，迴向大覺身。內顧六尺軀，一雨無諸塵。
踏碎賀蘭石，掃清西海塵。布衣能效死，可惜作窮鱗。
夏竦何曾聳，韓琦未是奇。滿川龍虎舉，猶自說兵機。
苔逕傍巖斜，林間是道家。夜潭魚戲月，春地鹿眠花。
壇峙麻姑石，溪忘夏禹碑。物神人所貴，世事遠誰知。
十室所可重，喜君吾道同。因過一携手，醉卧六經中。
未識貴池好，嘗聞弄水名。白鳥鑒中立，畫船天上行。
使君合浦來，示我海濱石。千巖秀掌上，大者不盈尺。
羽客朝元地，遺壇古寺中。煉成丹竈在，騎去鶴巢空。
端石如池狀，潤疑雲雨通。粗官不識字，好去伴詩翁。
兜率一峰旁，林開見寶幢。鳥行高避縣，山骨下連江。
平湖七百里，四望白波圍。影觸吳天闊，寒吞楚澤微。
節逢重九日，郡占五溪間。止水痕依岸，行雲影過山。
歌吹深秋節，香燈古佛園。細泉初落石，遠岫正當門。
路到龍棲處，陰森覺有靈。山腰過雲黑，石眼出泉腥。
草市人朝醉，畬田夜火明。瀧江入地瀉，棧道出雲行。
地窮山亦斷，煙水是封圻。外國衣裝盛，中原氣象非。
冷逐江梅使，先春下桂林。湖平三楚出，嶺盡百蠻深。
亂草藏邊路，寒禽下戍樓。伏波渠水淺，難載濟川舟。
五代浮屠閣，危層不易攀。曉光諸寺塔，晴露別州山。
民歸新邑去，古寺靜寥寥。僧映水遮戶，客隨雲過橋。
絕塞多秋色，孤城易夕陽。此間饒寵辱，還我水雲鄉。
出撫驩兜俗，親提季子軍。隨人兩關月，迎馬二溪雲。
漢節護諸蠻，徘徊瘴癘間。少希銅馬式，老厭玉門關。
假守昭平郡，偷閑少送迎。亭標梅句老，堂識敬公名。
假守昭平郡，當門桂水清。海遥稀蚌迹，峽近足灘聲。
假守昭平郡，詩情比閬仙。蟬聲風葉外，鳥影月池邊。
南極蒼梧郡，江山號勝遊。海天晴動水，峽月夜隨舟。
川流八桂末，地勢九疑餘。不憚勤酬唱，江通丙穴魚。
昔時孟太守，忠信行海隅。不賊蚌蛤胎，水底多還珠。
捨轡歷天險，身疑出鳥群。罅開蠻俗合，脊盡瘴江分。
星落胡王死，河窮漢使歸。雪山經夏冷，天馬入秋肥。
談笑淪漪閣，藤花竹葉間。易醒江上酒，難畫雨中山。
遠浸溪光碧，寒生松檜陰。漁舟驚暮雨，高吹入秋林。
草木英華聚，樓臺紫翠重。山形仙苑鳳，泉脈御池龍。
古殿千年屋，高松百尺陰。真人不可問，時有鶴遺音。
昨日采蓮者，雙雙橋畔新。舊花今不見，喜見似花人。
色陰長带雨，疑是白雲根。欲問東巡事，今猶不敢言。
左右盼江湖，游人憩半途。山高步步上，何用歎崎嶇。
易道已南矣，清風今尚寒。山人空再拜，不識漢衣冠。
暮色溪山遠，烟林一兩家。孤舟何不住，雁欲下平沙。
烟動蘆根出，天高雁點微。谿林茅屋晚，遥認釣船歸。
赤鑑有遺利，曠古無人興。今師欲斷海，海若當效靈。
客行情最苦，草草共清尊。萬水千山路，今朝好出門。
江外蘆芽老，城中柳絮飛。春風猶幾日，誰與濯征衣。
春老魚苗動，江肥雪水來。大孤山下路，何日泛舟迴。
想歸歸未得，悔醉醉還頻。不料湓江上，題詩送晚春。
十載干戈後，辛勤蒔牡丹。豈知身是客，借與別人看。
老身何可病，客舍只宜晴。曉鼎催煎藥，窗間又雨聲。
客裏花都盡，初聞曉樹鶑。鶑聲雖已老，畢竟是鶑聲。
索文僧送紙，賭酒客爭棋。定要全無事，何由更有詩。
老豈堪從仕，窮應不爲詩。死生元有命，病亦莫求醫。
我欲培修竹，新添笋幾根。徘徊看不已，愛惜似兒孫。
半落酴醿雪，微舒芍藥丹。薰風交割近，特地更春寒。
靜院幽花馥，空庭皓月明。春寒夜更好，未有一蟲鳴。
索果嬌兒怒，胹羹老僕頑。欲嗔仍復笑，掩卷看南山。
袍絮無堪換，柴錢久未還。有人來問字，賒酒醉花間。
淡虀淘大麥，甘酪薦含桃。風調誰優劣，田家似頗高。
欲跨羸驂去，江村訪酒家。杖頭無阿堵，肯聽錦囊賒。
不識第一畫，羲皇運腕初。憑空說儀象，枉著汗牛書。
舜禹昔禪位，曾將易問蓍。即知重八卦，已自伏羲時。
高下乾坤位，東西日月門。正身當午立，一點認心源。
太極元無物，群生性命根。一奇仍一偶，萬象滿乾坤。
四象寫老少，兩儀書偶奇。四從兩上判，惟一邵翁知。
八卦各爲八，枝從幹上橫。厥初有何物，萬物一根生。
鍾律及星歷，軍師兼井田。方圓兩圖在，萬古立鼇天。
從來二生四，誰謂二生三。迷路求玄牝，精微未許探。
首言天地易，次語贊羲皇。繫傳誰精玩，先看第一章。
子半至午半，南方旋北方。往來分逆順，治亂判陰陽。
有畫無言語，斯文豈易知。人心對天一，更向畫前窺。
天地有定位，地天陽泰三。更於通氣處，細認澤山咸。
乾坤坎離位，元會運世篇。三百六十歲，才似一周年。
瀛登唐治日，奎聚宋興年。子午復南北，一聲啼杜鵑。
圓象天儀轉，方侔地里分。獨超形器外，寂感一靈君。
河圖天地數，五與十居中。所拱中一點，心爲八位宗。
六爻六畫後，六位六虛中。此處曾著眼，玄哉無極翁。
萬世復萬世，人心無改時。此理本非古，伏羲先得之。
先覺欲覺後，三峰列四圖。求精由藴入，言說本來無。
心法先天易，盍於離位求。儻非明出地，長夜使人愁。
天地囿於氣，聖賢脩此心。範圍非有許，生聚尚斯今。
水旱堯湯有，先天數可推。聖君得賢相，翻是太平時。
神農嘗毒藥，軒后設難經。認取卦中意，仁心救未形。
水平民不溺，穀播世無饑。氣數如寒暑，能無理轉移。
誰識歸奇意，專爲禦患謀。將寒儲纊絮，未暮貯膏油。
兩重三畫卦，半束百莖蓍。避就殊凶吉，元無巧與奇。
畫處本天地，占時通鬼神。自然大道理，絲髪不由人。
嗜慾損爲益，榮華降是升。圓圖觀起處，生意伏陰凝。
獨妙先天學，恭惟擊壤翁。返觀心是易，萬化出胸中。
萬古未來事，先天逆已知。卦中無不有，却要後天推。
位須分對待，氣即驗流行。羲體兼文用，俱由造化生。
世治常無亂，民安永不危。尚須西伯演，羲畫可無之。
易名緣變易，周義取周流。出震始終艮，當於此處求。
震位東方木，胡爲以帝言。一芽觀出處，主宰見天根。
萬物皆相見，文明午日中。聖人南面立，品彙各亨通。
兌澤何言說，秋成看水田。黄雲萬萬頃，滋潤作豐年。
天一實生水，冬藏坎次乾。精神要休養，醖釀出春天。
萬物天爲大，中間地次之。成功付諸子，父母似無爲。
雷風火澤水，獨艮不言山。朔易指方位，萬形消息間。
君知已似嗣，音義古來同。萬物生相續，南薰鼓巽風。
役物至未極，分明土王時。嗣火孕金氣，秋成方在茲。
陽生在十月，亥謂之天門。戰乎乾者物，乾實戰於坤。
八列方隅位，四周分至時。畫疆興庶務，地矩囿天規。
宗廟蒸嘗禮，朝廷覲見儀。無窮天下事，不過似農時。
細玩文王卦，如何法地方。田從一井起，鄉遂及要荒。
觀身不見背，動體悉由心。向陽負陰處，離坎細推尋。
次謙終以巽，九卦至三陳。聖人有憂患，何况是凡人。
元亨猶利正，始可用純乾。未了一貞字，何由保性天。
亨到離時見，貞從坎處來。歸根培養熟，方解鼓風雷。
背於身不見，亦不見庭人。物我俱無與，方知止處真。
乾坤始開闢，六坎首經綸。士不知憂患，焉能免世氛。
始屯終未濟，世故信多艱。維坎剛中吉，周旋險難間。
彖辭六十四，三十四言貞。幹事匪正固，難求心外亨。
亨嘉誰不願，貞固士之常。乾體充剛健，坤爻認直方。
祖考精神散，子孫能聚之。淫祠祭非鬼，萃渙義何居。
卦之凶者五，否剝未濟三。如姤與歸妹，深防女敗男。
易經之下卷，何以始恒咸。貞女家人利，如詩有二南。
二五時難遇，沈淪下位多。乾潜與坤履，退謹養天和。
學者欲學易，當觀羑里時。如何是敬字，恐懼畏憂危。
卦下觀一彖，卦中求六爻。今人僅知此，著眼未爲高。
太極元無極，先天異後天。今人不識此，讀易豈其然。
謂今三畫卦，不自偶奇生。便指三爲八，徒勞口舌爭。
乾坤用九六，義例析爲三。朱子申歐說，開編請細探。
陽爻極六位，進退貴因時。德則何憂亢，神而不可知。
六陰升已極，坤下戰乎乾。建亥陽生處，居然復卦前。
用九不爲首，陽畫位屯初。百八十五變，剛爻可捨諸。
十年女乃字，守節以勝情。凡諸卦用六，觀茲利永貞。
屯初康險難，蒙上覺昏童。開闢乾坤後，君師大有功。
德盛時逢險，乾剛坎在前。諺云姑少待，樂飲豈徒然。
訟吉觀西伯，師中驗太公。得人師不戰，反己訟無終。
小畜過無坎，胡爲以雨云。互觀藏兌澤，止水亦興雲。
履若蹈虎尾，五剛亨厥躬。乾三獨柔變，是以咥人凶。
盛夏靡草死，歲寒松柏貞。泰須防陂復，否有大人亨。
大有同人盛，離柔寓戒辭。無威斯近弱，不廣即爲私。
謙卑六位得，豫樂四爻非。莊敬與安肆，冥冥禍福幾。
泰變即爲蠱，否變僅爲隨。元祐紹聖事，至今心骨悲。
俯下知臨吉，其如仰觀何。相孚不待薦，一盥已爲多。
離明用獄四，噬嗑賁旅豐。中孚夾離卦，兩畫玩虛中。
剝三與復四，皆處五陰中。自拔棄其類，吾推道是從。
仁道成已極，體元乾長人。獨休不遠復，當且學回仁。
午月至子復，書云七日來。六日七分說，觀天何隘哉。
無妄均所與，大畜患不多。性豈無知者，心如未盡何。
艮上戒舌駟，震初羞指黿。細觀頤內外，口是禍之門。
大過本末弱，厄運逢瞞奴。文舉有死耳，淵明其歸乎。
習坎德天險，重離文日新。明內始照外，亨心方發身。
咸取男下女，恒言婦事夫。始感終當□，君臣其謹諸。
姤陰進不已，吾遯其奚言。陽壯過於泰，□虞羝觸藩。
夜闇勿遽戚，晝光無疾行。自昭惟進德，用晦豈傷明。
一女卦反對，不同而後同。始知天下事，苟合最爲凶。
在險惟反己，出險即及人。讓夷急病者，蹇解二忠臣。
損其不善者，惟善則益之。自然獲天祐，可受十朋龜。
五王復唐祚，不殺武三思。莧陸察爻義，惜哉張柬之。
六籍火未熄，龍興芒碭雲。呼韓朝渭上，已納王政君。
原筮而後比，無疑方可升。不食匪井患，有言奚困亨。
震動對艮止，革故繼鼎新。飲啐隨時義，天機信屈伸。
屢厄未濟旅，難逢既濟豐。巽謙能自降，蹇困詎爲窮。
易乃一量秤，銖銖分重輕。百千億萬事，義理是權衡。
全卦定凶吉，逐爻殊否臧。頃刻有變易，縱橫無典常。
凶人凶其吉，吉人吉其凶。曳輪能自信，揲策勿求通。
莫想銀絲膾，冰盤一醉吞。好爲玉带佩，朝謁九重門。
妙得濠梁趣，任公犗肯吞。□泉如有待，頭角上天門。
湖上山如畫，何人解見山。此心無一事，盡日捲簾間。
湖上山如故，湖邊客總非。容堂今不見，凉夜草螢飛。
慧遠無此冠，修靜無此巾。此巾要亦有，無此漉酒人。
磊落終休矣，艱難晚見之。罔知當世事，殊悔少年時。
一昨懸車後，蹉跎又五年。常書乞米帖，猶費買花錢。
多病全然懶，微凉尚未寒。偶然無一事，蛛網雨中看。
詩老吾衰矣，秋風又颯然。黄花香五度，八十太公年。
黄陳今不作，天地少詩人。不是詩人少，詩人未必真。
詩與風騷迫，文兼史漢長。半山非不爾，僻學汴梁亡。
五房十昆仲，獨許一身存。今日重陽日，登樓欲斷魂。
不寐常欹枕，無言獨倚樓。江淹猶匪恨，庾信始爲愁。
落木包生意，來鴻定去期。如何蕭瑟氣，有許楚臣悲。
春秋踰致仕，南北粗知名。有客來相問，如何不治生。
爲客彈長鋏，□□□短衣。奈何年不肯，五過古來希。
自古有治亂，誰家無是非。曉牀聽鄰語，瑣瑣訴寒饑。
偶得西齋字，向西開此齋。人間詩眼少，天下夕陽佳。
久病欣初愈，長忙愛暫閒。出城因送客，沿路得看山。
屈使守鄉國，護保□□□。□□□比屋，燕雀語□□。
君留劍水潯，我卧弁峰下。十書九不到，思君無日夜。
一朝忽在眼，喜極生悲酸。老淚如撒菽，淚盡氣亦闌。
事故不可料，柯爛棋局更。兩家骨肉內，往往隔死生。
英英君令弟，介烈夙所秉。就死得處所，我意復何恨。
吾女去二穉，何處吞聲哭。忠孝果何辜，神理諒未燭。
君能爲置後，此意不可忘。嶢嶢峙頭骨，正好玉其相。
自言勤教督，燈火與之對。淵明定不孤，門戶期汝大。
我爲饑寒困，坐遣恩義疏。君固不忘我，我愧當何如。
連宵接軟語，共說夢中夢。聚行時未多，歸驂忽已動。
別餞別尤苦，輾轉那得寐。後會倘可期，握手三致意。
赤手謝銜轡，踏蹴翻九衢。健哉此女子，果勝大丈夫。
買得五瀉舟，江湖落我手。呼兒下笥去，此事渠能了。
卧吹月明裏，龍吟鼉打鼓。別是一家風，荻花擺頭舞。
披時響蕭騷，卧處堆偪仄。傲然烟雨中，安知有睢澤。
輕圓兀其顛，不受暑雨厄。時將篷外挂，旋轉卷七澤。
裊裊不自持，何以制沈犗。聊懸一魴餌，鯨鱣未可狎。
彼已苦其密，此猶患其疏。歡呼試新網，一舉雙白魚。
熒熒枯蚌中，急雪灑不滅。西風明日晴，雙花爲儂結。
呼風忙趁魚，一片如掌大。且等後船來，過船猶早在。
登登遠還合，聲從何處起。魚走潛深波，禍在深波裏。
即此是庾冰，醉棹舞波面。何似宮亭湖，爲我覓如願。
抱疴蓬廬下，白日背我馳。我生已如此，天命復奚疑。
悠哉東湖水，不迎亦不隨。相對澹無談，可以樂我饑。
行年似啟期，顔髮日夜改。此身尚我累，橡栗時自采。
古人歌既醉，其中有五福。如何憔悴者，忍飲但餐菊。
有酒巾可漉，無酒榼自空。但懷停雲友，相望各西東。
九日把壽酒，時節無差池。我生秋已老，菊荒而崩籬。
扁舟過寂寞，十詩繼騷雅。定是王弘孫，猶記南山下。
淵明六十三，我已多數秋。未死亦偶然，神仙殊謬悠。
平生遇初度，何曾具盤筵。感君知我意，老淚更潸然。
人生百年內，榮華僅少選。何似鷄黍約，歲晚長相見。
憐彼武昌柳，摇落向江潭。虛名竟何益，北斗與箕南。
淵明詠三士，講學馬隊間。斯道幸不廣，石高媲廬山。
莫出前溪去，隨宜下釣鈎。風波苦不惡，鱸鱖滿船頭。
此君久不見，歲晚伴華顛。直節要到底，勿論方與圓。
是誰挼藍染，千條萬條碧。我欲問東風，東風澹無迹。
輪囷肖天巧，霑䨴含雨意。惟應野老知，此是豐年瑞。
雲卧不禁冷，誤把岩扃觸。翻動若木枝，紅光被空曲。
落落金彈丸，飛鳥不敢下。盧橘不到吳，楊梅同過夏。
行行西崦西，暝色蒼然入。芸芸各歸根，我亦坐內息。
綠醅春灧灧，綠水烟渺渺。百年散誕內，空以愁自繞。
倚闌發長嘯，援筆記舊遊。想見同來者，俱非第二流。
桃源逃不徹，真境宛在目。要令千載下，知有古風俗。
泉脈十字過，石廉千里通。汲來聊煮茗，風味故應同。
青青南澗芹，雪消春已動。如聞修廢筧，岩半發流湩。
窮鱗無處避，網罟如雲密。悠然釣臺畔，袖手看落日。
神仙好狡獪，空飛萬里行。石橋小如許，鐵杖響彭鏗。
捫蘿上復上，未省所歷高。忽與歸鴻值，萬里一羽毛。
冷石眠夏天，冰室透毛骨。所以安樂窩，大暑苦不出。
澄然蓄清瀏，百尺往往深。不放寒漚發，可以觀我心。
此處若爲關，自來還自去。中有無心人，不妨相伴住。
都將千石危，化作一林雪。盡日無別香，五月何曾熱。
幽人讀書處，皎皎霜月爛。香影不可掇，高花在岩畔。
別來五百歲，於焉駐飆馭。吳市梅子真，解后亦神遇。
好著在眼前，世上少人覺。留此妙不傳，付與神仙著。
眉嫵臣罪小，君王一笑休。明日章臺路，便面越風流。
不負百年心，琴中托意深。如何渾忘却，猶費白頭吟。
野鹿正周張，猿投兩臂長。由基方逞巧，何似總相忘。
山果包已盡，充然兩嗛中。雄雌自相命，槲葉老秋風。
平生獨愛山，日日頻躋攀。自得山中趣，結廬萬山間。
山西茂林麓，中有盤旋谷。飄飄雙鳳凰，飛立山上玉。
日出華山陽，月出廬山崗。巫山雲漠漠，雁山烟蒼蒼。
東望泰嶽松，西望蒼梧竹。知心侶漁樵，忘情友麋鹿。
山深春亦寒，野鳥聲綿蠻。山花隨處發，香風吹幽蘭。
夏日飛火雲，枕簟訪深僻。坐此松竹林，冰泉嗽寒石。
西風凉蕭蕭，雁過秋空高。時有巖桂發，落葉飛長臯。
三冬氣凜冽，獨立千崖雪。橫斜溪上梅，影落溪橋月。
身在此山中，閑情薄太空。行歌白雲裏，白雲連崆峒。
朝餐山上霞，暮採山下藥。安得山中人，共跨山頭鶴。
二男并一女，隨我上梯雲。烈士甘焚死，丹心照紫雯。
時平持論易，世否見才難。孤柱支顛厦，危船上急灘。
滄江無盡水，夜夜隨潮去。若復作潮來，滄江止不住。
春水滿四澤，浪暖魚龍化。呼吸成風雲，霖雨遍天下。
夏雲多奇峰，翠屏高列聳。瑞氣負鍾靈，羣低皆仰供。
秋月揚明輝，芙蓉開朵朵。捲起水晶簾，明月清風我。
冬嶺秀孤松，松枝傲霜雪。不同桃李春，永抱歲寒節。
磔索銀鬚細，翩翩粉翅柔。百花巡已遍，入夢戲莊周。
款款穿芳徑，雙雙度短牆。不知身是幻，抵死戀花香。
藕花呈素質，兔魄散清光。我試平章看，嫦娥伴六郎。
別岸花孤裊，冰姿带月痕。波沈花月影，疑是謫仙魂。
岸近田多損，潭深石疊平。村舂林外急，釣艇柳陰橫。
十里矗巉岩，移來指顧間。相逢曾識面，元不隔重關。
相望各天涯，相看又恐差。朅來山下路，端的到君家。
小橋坐濯足，澗狹水流急。源頭夜雨多，落花漾露濕。
若人生百歲，不善諸佛機。未若生一日，而得决了知。
臘月火燒山，將軍度鐵關。陣雲千里遠，獨奏凱歌還。
天台山萬疊，信手輕撥轉。六種皆震動，玲瓏人人面。
東湖東湖見，西湖西湖見。八月十五夜，皎皎如鏡面。
渾無針劄處，爲君道線路。夜半三足烏，飛上珊瑚樹。
白白是脫空，剛言標月指。便恁麽回向，墮佗光影裏。
風冷知日落，水寬得天多。金陵懷古句，絕唱是西河。
寒波白似面，遠岫劣於眉。江上無多作，淮南正要詩。
事以詩書立，國惟仁義昌。當年衣带水，元不管興亡。
舟人忽驚問，春事已平分。江水浸鈎月，晴空橫疋雲。
風順帆心飽，潮平棹尾收。擁書人自卧，一息到真州。
天圍春漲闊，水展夕陽紅。已是淮南客，常吟江左風。
舊國當年闊，暑風今日生。舟回溪幾曲，人卧月三更。
驛路車聲軟，斜暉雨脚收。柳陰家曉鵲，桑椹醉春鳩。
驚心卵石礙，劈面老沙吹。越見天闊處，不見雲盡期。
明月送人歸，明月照人宿。月落夢醒時，清霜壓寒屋。
一夜睡不著，小窗天忽明。林塘寒鳥聚，聽得最初聲。
林風自瀟瀟，山雨時灑灑。丈夫七尺軀，地爐使吾矮。
病來貪睡早，推月出山前。月色不相捨，小窗還自妍。
酒醒桂花發，狂歌對花前。鄰家大駡我，夜半驚人眠。
踉蹡趣講席，讀誦鬭高聲。我亦曾如此，而今白髮生。
平生湖海遊，南北東西路。幾度夢殘時，雲深不知處。
樓頭凝望處，落日帝王州。下有朝宗水，滔滔日夜流。
宿雨浥輕塵，沙平草樹春。遠山千萬疊，空翠欲霑人。
風雨正瀟瀟，孤燈伴寂寥。關心多少事，一一付芭蕉。
蒙蒙樹隠山，渺渺波橫海。其中一葉舟，豈有陶朱在。
煙林雨氣昏，行客苦迢遞。誰知渡溪橋，風塵滿天地。
峭壁倚層霄，長松蔭幽壑。荒徑一樵歸，平沙羣鴈落。
古澗橫小橋，竟日無人渡。紅塵隘九衢，來往不知數。
松聲度暖風，花氣薰遲日。乘興問三三，何勞邀七七。
觱沸一谿泉，巃嵸千古木。中有避世人，陰厓結茅屋。
荒城秋雨後，寒谷曉晴初。沙路縈紆處，柴扉蕩析餘。
野徑晴霏斂，江郊夏日凉。夢中知是蝶，還復是蒙莊。
潦翻川蓊匌，烟靄樹模糊。小艇時呼客，龍游酒試沽。
無人知坦腹，水影半簾苔。驚謂青蟲墮，垂絲忽上來。
筆起春如海，辭窮客到家。敲門嗔不應，只是隔梅花。
談王公所期，言霸世亦賤。不意周官書，僅似商君傳。
周易誤輔嗣，本草誤隠居。遂令後世人，不能盡信書。
雨餘寒碧深，空烟滿庭竹。深掩讀書燈，莫惱秋禽宿。
㶁㶁泉聲遠，流春到水涯。東風千萬恨，片片逐飛花。
斜立倚東風，雙眉對春怯。何處卜歸期，花邊數飛蝶。
一點傷春恨，東風罨畫樓。不知緣底事，敲碎玉搔頭。
柳陰隨意綠，花片惱人香。靜院無來客，遊絲百尺長。
急奏留床下，君王醉未看。應嫌江表窄，不及井中寬。
花發一朝喜，花落一夕愁。不如不種花，不喜亦不憂。
晚氣吹澄鮮，幽碧弄秋卉。得意雙蜻蜓，竟日掛竹尾。
漏靜知宵永，燈昏覺夜闌。隔窗響秋葉，夢不到關山。
燒殘一篆香，睡起凭窗坐。靜中得新詩，研墨瓶花墮。
月沉江路黑，傍岸已三更。知近人家宿，林西犬吠聲。
百八牟尼顆，携將萬里游。歸來還自笑，何不博凉州。
地捲槁苗盡，人居沸鼎中。何時霖雨相，夢到武丁宮。
江北西風髙，江南新酒熟。長笛吹梅花，月色滿營屋。
得酒終日醉，都忘醒後愁。往來狂走馬，直過皖山頭。
急流潄亂石，石色白齒齒。瞥見水色渾，籬頭過山麂。
夢魂蕩孤舟，波聲塞兩耳。不眠聞管絃，方悟江城裏。
蹉跎歲事空，次第春風起。雪消夕陽平，徹底清江水。
閒抛南峯雲，狂汎西江葦。眠食思故栖，吹燈任山鬼。
身絕一毫榮，膽落幾回醉。難忘踏霜茅，忍凍吟冷翠。
四海水尚淺，孤城愁更深。船上何人笛，吹入蘆花林。
吹腔不識愁，愁耳偏聞吹。月明吹更苦，淚灑降羌兒。
臘盡春猶客，春來病轉多。孤樽洗塊礧，萬事付無何。
亂山蔽天盡，叢澗遶山流。茅屋冷欲壓，今日方中秋。
谷深誰吟詩，吟惹白猿聽。萬景虚空生，風微澗光定。
我來尋幽奇，破屋枕木末。向陽窗不闗，川僧補直裰。
蒼童負詩篋，百錢掛杖頭。何當倩畫手，畫我廬山遊。
秋清道院空，更籌受風掩。二更看斜河，濕却萬星點。
水花粘稚蛙，野菜戀殘蝶。麥岐苦薄收，青黄兩不接。
恨鵑啼桑顛，醜婦淚如洗。手中捻銀絲，階頭博紅米。
浪兒重規利，半世家如寄。千金得美人，長向船窗醉。
溺利誰知輕，性流甚於水。東去復西回，難將逝水比。
梧葉幾片飛，三日西風急。新月冷銀牀，牀下孤螿泣。
閉門十日雨，破屋砌生苔。此意何人會，抱琴來不来。
吟得秋風老，敲窗意轉深。憑將林下事，爲寄與知音。
涓涓萬古意，湛湛一塵無。明月來窺鏡，宵寒露滴珠。
驟来驚辟易，久視益虛無。咫尺星堪摘，波揺又走珠。
疏泉得古髓，種菊蒙秋潭。願與村中人，一瓢共清甘。
山椒一雨過，石罅百泉鳴。應接都不暇，更兼秋月明。
泉揮玉麈尾，岫擁翠雲裘。盡日看不足，倚闌生古愁。
潮汐有贏縮，江横無古今。魚龍任掀舞，孤月在天心。
蘿衣濕寒翠，苔錦上嶙峋。一榻千峯裡，因詩憶古人。
飛流三百丈，日射碧琉璃。一氣何終極，淋漓自不知。
長松被薜荔，怪石生煙霞。簷牙木杪見，上有山人家。
曉色桃蒸霞，春陰柳垂霧。爲問橋下船，沿流到何處。
冷冷一澗泉，炯炯千樹雪。歲寒鐵石心，山中玩芳潔。
夜久風浪息，驪龍弄頷珠。水怪不敢動，明月滿江湖。
月照當襟雪，終剪施摩詰。我作白鬚行，而得飬生術。
巖石多意氣，松樹留髙齡。倚仗眇雲濤，天風吹泠泠。
把作一片畫，晴陰渾不同。不知誰是畫，佇立意無窮。
杏粥因懷舊，榆羮豈爲春。憑將禁火事，說與乞墦人。
清晨起搔頭，荷鋤出門去。露濕野草花，香來不知處。
明月二千里，清風一萬竿。相思寫不得，寫出夢来看。
隔墻聽幽哢，入坐春融融。午夢恬不成，始知身在籠。
鼓枻歸去来，蓑風鳴策策。明月傾我壺，滄浪天一碧。
荷笠小蒼頭，犢裩乘水牛。揚鞭自叱咤，度隴復憑溝。
軟坡便佇犢，凉蔭聚羣髫。一竪忽然起，恐牛殘荳苖。
隔溪騎度水，浮去似鴟夷。莫話五湖事，且看牛背兒。
倦来牛背卧，一覺度前岡。牛飽兒呼餒，歸来煨芋香。
前山飛暮雨，牛上展青蓑。回首牛呼犢，哀音兒唱歌。
斜陽歸處險，路熟了無疑。結草爲衣著，圏葭作竹吹。
野花簮短笠，露濕蔓青青。莫笑兒童小，人間河鼓星。
老翁分社酒，匕箸小孩提。黄犢今堪駕，明年學把犂。
生来在田野，少小學耕鋤。敢望多名譽，隨人角掛書。
芳郊望無際，逐草任西東。世上千場夢，人間一笛風。
璧固君所寄，鏡亦妾所惜。乍可返君璧，妾鏡不可得。
斜陽客如畫，路轉叢薄間。驚禽忽衝起，似石投前山。
昔有朱買臣，今有朱宣慰。兩個擔柴失，並皆金紫貴。
飛鷺落鳬渚，山花燦如繡。愛閑人不來，柴門掩春晝。
座左插梅花，座右横詩筆。風雪墮寒肩，先生方抱膝。
聞說春醪熟，提壺喚客嘗。乾坤一釀甕，花氣百和香。
擊筑復擊筑，欲歌雙泪横。寶刀重如命，命如鴻毛輕。
妾心江岸石，千古無變更。郎心江上水，倐忽風波生。
瑟瑟涼風來，妾身似秋扇。安得復炎熱，相攜不相厭。
製衣寄夫壻，妾有冰雪段。中有連理枝，不忍剪教斷。
殘月小樓西，鵑啼思欲迷。妾夫在天南，何不那邊啼。
長鑱白木柄，茫茫走天涯。寧知屋角松，流膏藏龜蛇。
醫和不可鑄，空林芳菲菲。六丁護香珀，千歲以爲期。
野水連天闊，孤舟盡日閒。會須風雨過，一濟諒非難。
春風桃灼灼，秋雨黍離離。眼底千年事，空山獨坐時。
閒居淡無事，臨流忽有得。平生詩外心，灘上一鷗白。
寂寞茆齋下，孤梅一蕊開。無人知此意，日暮繞蒼苔。
歲晚惟松竹，於梅伯仲間。藉溪幷白水，着個老屏山。
生爲大宋臣，死爲大宋鬼。一片忠義心，明月照秋水。
一種黄州月，曹蘇善惡幾。吾磯連月釣，此月是邪非。
子心月其明，子術星之數。爲月詰衆星，不知何以故。
蕭蕭山下人，閉門衣裘單。春心動溪谷，曉起捫松看。
柴門寒自閉，不識賞花心。春筍翠如玉，爲人拈繡針。
竹扇掩紅顔，辛苦紉白苧。人間羅雪香，白苧汗如雨。
西風兩鬢鬆，凉意吹伶俜。百巧不救貧，誤拜織女星。
巧梳手欲冰，小顰爲寒怯。有時衿肘露，頗與雪爭潔。
我闥無纖埃，風日自清好。面面有芙蓉，何如交翠草。
吾聞開十牖，不及一戶明。泰宇有天光，八荒盡夷庚。
觀君瀟湘圖，起我濠上心。短褐波濤舊，秋雨菰蒲深。
君爲湘水燕，我作衡陽雁。雁去燕方留，白雲草迷岸。
魏雎變張祿，越蠡改陶朱。誰料文山氏，姓劉名是洙。
南極連銅柱，煌煌太宗業。始謀誰其間，風雨秋一葉。
先帝弓劍遠，永懷侍芳茵。今朝漢社稷，爲話涕沾巾。
蒼生倚大臣，此風破南極。開邊一何多，至死難塞責。
西南失大將，带甲滿天地。高人憂禍胎，感歎亦歔欷。
十年殺氣盛，百萬攻一城。賊臣表逆節，胡騎忽縱橫。
長嘯下荆門，胡行速如鬼。門戶無人持，社稷堪流涕。
桓桓陳將軍，東屯大江北。化作虎與豺，楚星南天黑。
日色隠孤戍，大江聲怒號。朝廷任猛將，宿昔恨滔滔。
正當艱難時，豈無濟時策。連檣荆州船，悠悠回赤壁。
濟江元自闊，輕舟下吳會。南紀改波瀾，吾將罪真宰。
鄂渚分雲樹，春城带雨長。惜哉形勝地，河岳空金湯。
戎馬暗天宇，落日九江流。元惡迷是似，化作黄長虬。
岸轉異江湖，江水流城郭。鴟鴞志意滿，山鬼獨一脚。
出師亦多門，水陸迷畏途。蹭蹬麒麟老，危檣逐夜烏。
亭亭鳳凰臺，江城孤照日。胡來滿彤宮，驅馬一萬匹。
蒼生起謝安，翠華擁吳岳。可以一木支，俯恐坤軸弱。
詔發西山將，熊虎亙阡陌。笳鼓凝皇情，佳氣向金闕。
海胡舶千艘，肉食三十萬。江平不肯流，到今有遺恨。
扈聖登黄閣，大將赴朝廷。胡爲入雲霧，浩蕩乘滄溟。
當宁陷玉座，兩宮棄紫微。北城悲笳發，失涕萬人揮。
黄屋朔風卷，園林殺氣平。宮殿青門隔，永懷丹鳳城。
五陵花滿眼，霜露在草根。冥冥子規叫，重是古帝魂。
旄頭彗紫微，蚩尤塞寒空。愚智心盡死，漂蕩隨高風。
聞說江陵府，今又降元戎。甲外控鳴鏑，肩輿强老翁。
借問大將誰，戰骨當速朽。逆節同所歸，水花笑白首。
城峻隨天壁，胡來但自守。士卒終倒戟，仰望嗟嘆久。
荆揚風土暖，大城鐵不如。秦山忽破碎，流落隨丘墟。
漢運初中興，扶顛待柱石。疇能補天漏，登階捧玉冊。
崔嵬扶桑日，闊會滄海潮。傾都看黄屋，此意竟蕭條。
天王守太白，立國自有疆。舍此復何之，已具浮海航。
陰風西北來，青海天軒輊。白水暮東流，魂斷蒼梧帝。
浮龍倚長津，參錯走洲渚。蒼梧雲正愁，初日翳復吐。
南遊炎海甸，沃野開天庭。真龍竟寂寞，乾坤水上萍。
弧矢暗江海，百萬化爲魚。帝子留遺恨，故園莽丘墟。
朱崖雲日高，風浪無晨暮。冥冥翠龍駕，今復在何許。
六龍忽蹉跎，川廣不可泝。東風吹春水，乾坤莽回互。
幽燕盛用武，六合已一家。眼穿當落日，滄海有靈查。
客從南溟來，黄屋今在否。天高無消息，未忍即開口。
管葛本時須，經綸中興業。有志乘鯨鰲，南紀阻歸檝。
南國卷雲水，黄金傾有無。蛟龍亦狼狽，反復乃須臾。
長風駕高浪，偃蹇龍虎姿。蕭條猶在否，寒日出霧遲。
驊騮事天子，龍怒拔老湫。鼓枻視青旻，烈風無時休。
子負經濟才，鬰陶抱長策。安得萬里風，南圖回羽翮。
星拆台衡地，斯文去矣休。湖光與天遠，屈注滄江流。
風雷颯萬里，大江動我前。青衿一憔悴，名與日月懸。
激烈傷雄才，直氣橫乾坤。惆悵汗血駒，見此忠孝門。
殺氣吹沅湘，高興激荆衡。城中賢府主，千秋萬歲名。
空留玉帳衛，那免白頭翁。死者長已矣，淮海生清風。
屹然强寇敵，古人重守邊。惜哉功名忤，死亦垂千年。
氣敵萬人將，獨在天一隅。向使國不亡，功業竟何如。
文彩珊瑚鈎，淑氣含公鼎。烱烱一心在，天水相與永。
出師亙長雲，盡驅詣闕下。首唱恢大義，垂之俟來者。
嵯峨閶門北，朱旗散廣川。控带莽悠悠，慘淡陵風煙。
我來屬時危，朝野色枯槁。倚君金華省，不在相逢早。
隔河見胡騎，朝進東門營。皇皇使臣體，詞氣浩縱橫。
東下姑蘇臺，揮涕戀行在。蒼茫雲霧浮，風帆倚翠蓋。
京口流江航，窮途仗神道。蕭條向水陸，雲雨白浩浩。
萬里長江邊，去國同王粲。青山意不盡，皇天照嗟嘆。
客子中夜發，月照白水山。悲辛但狂顧，浩蕩前後間。
北走驚險難，十步一回首。碧海吹衣裳，掛席上南斗。
握節漢臣回，麻鞋見天子。感激動四極，壯士淚如雨。
紛然喪亂際，反覆歸聖朝。秉鈞孰爲偶，扶顛永蕭條。
劍外春天遠，江閣鄰石面。幕府盛才賢，意氣今誰見。
雷霆走精銳，斧鉞下青冥。江城今夜客，慘淡飛雲汀。
樓角凌風逈，孤城隠霧深。萬事隨轉燭，秋光近青岑。
崆峒殺氣黑，灑血暗郊坰。哀笳曉幽咽，石壁斷空青。
東望西江水，高義在雲臺。到今用鉞地，霜鴻有餘哀。
旄頭初俶擾，義士皆痛憤。乾坤空崢嶸，嚮者留遺恨。
東浮滄海漘，南爲祝融客。漂轉混泥沙，迫此短景急。
朱鳳日威垂，羅浮展衰步。北風吹蒹葭，送此齒髮暮。
寒城朝煙淡，江沫擁春沙。群盜亂豺虎，回首白日斜。
送兵五千人，散足盡西靡。留滯一老翁，蓋棺事則已。
翠蓋蒙塵飛，仗鉞奮忠烈。千秋滄海南，事與雲水白。
開帆駕洪濤，血戰乾坤赤。風雨聞號呼，流涕灑丹極。
南海春天外，祇應學水仙。自傷遲暮眼，爲我一潸然。
南方瘴癘地，白馬東北來。長城掃遺堞，淚落强徘徊。
短日行梅嶺，天門鬰嵯峨。江西萬里船，歸期無柰何。
崆峒地無軸，江山雲霧昏。萍漂忍流涕，故里但空存。
掛颿遠色外，緬邈懷舊丘。江水風蕭蕭，烏啼滿城頭。
泊舟滄江岸，身輕一鳥過。請爲父老歌，歌長擊樽破。
戚戚去故里，我生苦飄零。回身視綠野，但見西嶺青。
獨帆如飛鴻，清江轉山急。回首白雲多，山寒夜中泣。
臨江久徘徊，再讀徐孺碑。交遊颯向盡，到今耆舊悲。
畏途隨長江，萬里滄茫水。遊子去日長，壯心不肯已。
江水東流去，浮雲終日行。別離經死地，飲啄愧殘生。
蕭蕭白楊路，死人積如丘。大江東流去，蒼山旌旆愁。
連山暗烽燧，川谷血橫流。揮泪臨大江，上有行雲愁。
朔風飄胡雁，江城带素月。安得覆八溟，滂沱洗吳越。
浮雲暮南征，我馬向北嘶。荆棘暗長原，子規晝夜啼。
清秋望不極，中原杳茫茫。游子悵寂寥，下馬古戰場。
浮雲連海岱，寒蕪際碣石。落景惜登臨，人煙渺蕭瑟。
平野入青徐，桑柘葉如雨。信美無與適，沉思情延佇。
乾坤幾反覆，乘凌惜俄頃。懷古視平蕪，令人發深省。
游子無根株，世梗悲路澀。關山雪邊看，愁思胡笳夕。
往在西京時，胡星墜燕地。登臨意惘然，千秋一拭淚。
浩蕩想幽冀，行行郡國遥。天寒落萬里，回首向風飆。
百年不敢料，先後無醜好。絕境與誰同，飄泊南庭老。
陰房鬼火青，白日亦寂寞。自非曠士懷，居人莽牢落。
天黑閉春院，今如罝中兔。人間夜寥閴，永日不可暮。
行行見羈束，斯人獨憔悴。欲覺聞晨鍾，青燈死分翳。
勞生共乾坤，何時有終極。燈影照無睡，今夕復何夕。
眼前列杻械，熊掛玄蛇吼。夜看豐城氣，朝光入甕牖。
徘徊虎穴上，吾道正羈束。落日將何如，清文動哀玉。
風塵淹白日，乾坤霾漲海。爲我問故人，離別今誰在。
天寒昏無日，故鄉不可思。訪舊半爲鬼，慘慘中腸悲。
故園花自發，無復故人來。亂離朋友盡，幽珮爲誰哀。
故人入我夢，相視涕闌干。四海一塗炭，焉用身獨完。
中夜懷友朋，百年見存沒。風吹蒼江樹，寒月照白骨。
追隨三十載，艱難愧深情。何處埋爾骨，呼號傍孤城。
痛憤寄所宣，四方服勇决。壯士斂精魂，里巷猶嗚咽。
文章日自負，去家死路傍。高視見霸王，感子故意長。
疾惡懷剛腸，世人皆欲殺。魂魄猶正直，回首肝肺熱。
壯士血相視，斯人已云亡。哀哀失木狖，夜深經戰場。
入幕旌旗動，揮翰綺繡揚。煙霧蒙玉質，斯人今則亡。
空荒咆熊羆，摧殘沒藜莠。平生江海心，其人骨已朽。
俊逸鮑參軍，優游謝康樂。豺虎正縱橫，南行道彌惡。
入幕未展才，辛苦在道路。回首一茫茫，風悲浮雲去。
豪傑貴勳業，宗支神堯後。平生白羽扇，欝結回我首。
王翰願卜鄰，嵇康不得死。落月滿屋梁，悲風爲我起。
故人有孫宰，義均骨肉地。連爲糞土叢，揮手灑衰泪。
堂上會親戚，可憐馬上郎。呻吟更流血，干戈浩茫茫。
灑翰銀鈎連，翩躚山顛鶴。慘淡鬭龍蛇，及茲歎冥漠。
諸生舊短褐，張目視寇讎。高義終焉在，白骨更何憂。
挺身艱難際，虎穴連里閭。高天意悽惻，同盡隨丘墟。
卿月昇金掌，老氣橫九州。前輩復誰紀，吾道長悠悠。
東郊暗長戟，死地脫斯須。庾公興不淺，居然屈壯圖。
方當節鉞用，不返舊征魂。凄凉餘部曲，發聲爲爾吞。
艱難奮長戟，高義薄曾雲。死爲殊方鬼，三夜頻夢君。
秀氣衝星斗，壯筆過飛泉。舊遊易磨滅，魂傷山寂然。
主當風雲會，謝爾從者勞。感恩義不小，塊獨委蓬蒿。
昔沒賊中時，中夜間道歸。辛苦救衰朽，微爾人盡非。
高隨海上查，子豈無扁舟。白日照執袂，埋骨已經秋。
時危挹佳士，慘淡隨回鶻。佯狂真可哀，死淚終映睫。
江海日凄凉，賢聖盡蕭索。西河共風味，顧步涕橫落。
南宮吾故人，才名三十年。江城秋日落，此別意蒼然。
出處同世網，高誼邁等倫。異方驚會面，慰此貞良臣。
別離已五年，不及祖父塋。霜露晚凄凄，痛哭松聲迴。
西江接錦城，山陰一茅宇。宗族忍相遺，乾坤此深阻。
何時太夫人，上天回哀眷。墓久狐兔鄰，嗚呼淚如霰。
萱草秋已死，歲暮有嚴霜。落日渭陽明，涕淚濺我裳。
結髮爲妻子，倉皇避亂兵。生離與死別，回首淚縱橫。
床前兩小女，各在天一涯。所愧爲人父，風物長年悲。
渥洼騏驥兒，衆中見毛骨。別來忽三歲，殘害爲異物。
妻子隔絕久，飄颻若埃塵。漠漠世間黑，性命由他人。
世亂遭飄蕩，飛藿共徘徊。十口隔風雪，反畏消息來。
近聞韋氏妹，零落依草木。深負鶺鴒詩，臨風欲痛哭。
大兒聰明到，青歲已摧頹。回風吹獨樹，吾寧舍一哀。
癡女饑咬我，鬰沒一悲魂。不得收骨肉，痛哭蒼烟根。
兄弟分離苦，凄凉憶去年。何以有羽翼，飛去墮爾前。
棣華晴雨好，風急手足寒。百戰今誰在，羈棲見汝難。
沙晚鶺鴒寒，風吹紫荆樹。忍淚獨含情，江湖春欲暮。
不見江東弟，急難心炯然。念君經世亂，卧病海雲邊。
天際傷愁別，江山憔悴人。團圓思弟妹，傳語故鄉春。
天地西江遠，無家問死生。凉風起天末，萬里故鄉情。
江漢故人少，東西消息稀。異花開絕域，野風吹征衣。
老夫悲暮年，天涯故人少。每望東南雲，决眥入歸鳥。
人生無家別，親故傷老醜。剪紙招我魂，何時一樽酒。
春水滿南國，慘淡故園烟。三年門巷空，永爲鄰里憐。
迢迢萬里餘，絕域誰慰懷。我圃日蒼翠，回首望兩崖。
春日漲雲岑，故園當北斗。窈窕桃李花，紛披爲誰秀。
陶潜避俗翁，龐公竟獨往。明明君臣契，牢落吾安放。
吳楚東南坼，風雲地一隅。蹉跎暮容色，不敢恨危途。
風煙渺吳蜀，雲帆轉遼海。喪亂紛嗷嗷，尚愧微軀在。
驚風翻河漢，鶉首麗泥塗。吾衰將焉託，愁絕付摧枯。
陰風千里來，驚浪滿吳楚。世事兩茫茫，飄泊欲誰訴。
平生方寸心，誓開玄冥北。歲暮日月疾，我嘆黑頭白。
今吾抱何恨，恨無匡復姿。含笑看吳鈎，回首蛟龍池。
天長眺東南，衰謝多酸辛。丈夫誓許國，直筆在史臣。
天衢陰崢嶸，歲寒心匪他。平生獨往願，零落首陽阿。
濟時肯殺身，慘淡苦士志。百年能幾何，終古立忠義。
絕域三冬暮，垂老見飄零。林氣森噴薄，意鍾老柏青。
小人困馳驟，後生血氣豪。世事固堪論，我何隨汝曹。
天地日蛙黽，勞生苦柰何。聊欲從此逝，人少豺虎多。
男兒生世間，居然成濩落。鸞鳳有鎩翮，虹蜺就掌握。
鸞鳳不相待，白魚困密網。但訝鹿皮翁，冥冥任所往。
威鳳高其翔，老鶴萬里心。脫略誰能馴，兀兀遂至今。
天寒霜雪繁，蕭蕭北風勁。高鳥黄雲暮，斗上捩孤影。
乾坤沸嗷嗷，名繫朱鳥影。寥落寸心違，斯文亦吾病。
儒冠多誤身，識字用心苦。斯文憂患餘，鬰鬰流年度。
名賢慎出處，志士懷感傷。猶殘數行淚，引古惜興亡。
讀書破萬卷，許身一何愚。赤驥頓長纓，健兒勝腐儒。
蕭條四海內，慷慨有餘悲。路逢相識人，開懷無愧辭。
高歌激宇宙，歲晚寸心違。忠貞負冤恨，姦雄多是非。
丈夫四方志，喪亂飽經過。清心聽鳴鏑，衰老强高歌。
茫然阮籍途，益歎身世拙。零落蛟龍匣，開視化爲血。
天地有逆順，惘然難久留。當歌欲一放，河漢聲西流。
萬古一死生，誰是長年者。我何良歎嗟，短褐即長夜。
高官何足論，寂寞身後事。物理固自然，願聞第一義。
古來遭喪亂，丈夫多英雄。悠悠委薄俗，豈非吾道東。
蝮蛇暮偃蹇，猛虎憑其威。真宰意茫茫，六合人煙稀。
黎民困逆節，殘孽駐艱虞。孰云網恢恢，自及梟獍徒。
眼中萬少年，得志行所爲。白馬蹴微雪，追隨燕薊兒。
客從何鄉來，挾矢射漢月。殺身傍權要，門戶有旌節。
關河霜雪清，故人亦流落。夷歌奉玉盤，悲君隨燕雀。
漁陽豪俠地，北里富熏天。快馬金纏轡，但遇新少年。
南北逃世難，始聞蕃漢殊。天下今一家，中原有驅除。
茫茫天造間，高岸尚爲谷。百川日東流，勢閲人代速。
國破不共天，軍行却掃地。一言活萬人，三泖終吾志。
一路經行處，盤溪繞僻原。蜂喧花外塢，犬吠竹邊門。
皎皎冰壺里，天寒六月風。水仙來往處，三島忽相通。
裊裊雲中路，滄浪四面開。詩人吟不得，喚作小蓬萊。
零落雪霜後，猶含千載春。一株化爲石，誰是種時人。
細細沙痕落，流金在井泉。山人邀我飲，化骨共爲仙。
昔日巢居客，今爲天上仙。文章流海內，几杖葬山前。
石徑生光怪，傳流瑪瑙坡。天人曾布地，此物至今多。
首出群山內，晴窗幾處看。不因風雨折，開檻滿溪寒。
日落遊人散，山寒起樹聲。玲瓏石上穴，處處有雲生。
飛來天竺遠，山秀已含春。不遇名僧識，千年豈有神。
岌岌青松外，安知鳥翼孤。寒猿三叫罷，便是蜀州圖。
靜久波濤散，溪深涌亂絲。悠悠山下客，將見水停時。
此塢久無色，何年朝太真。曉耕雲下路，猶恐是仙民。
白雲今不去，惆悵昔人非。葉落風前響，猶疑踏雪歸。
鳥外無行迹，寒林引薜蘿。山中僧已老，不信雪霜多。
日月巖前鳥，秋來不復聞。達人今已化，名繫此山雲。
青松愁絕澗，日夜白猿吟。掌握多相就，安知世上心。
六月千里旱，偷泉心亦卑。不煩山老祝，神物久無思。
杳杳孤峰上，寒陰带遠城。不知山下雨，奎斗自分明。
萬頃田間雨，多從頂上生。野人猶不足，常擬鑿爲平。
日氣層層秀，連山萬丈孤。崔嵬天上影，一半入江湖。
落日愁飛雨，雲中一綫明。西湖將盡處，忽見大江橫。
衣冠仁義少，敢忽嶺邊人。亦恐修榮達，行歌自負薪。
百年樵斧外，留得挂寒猿。不奈西溪水，流香出洞門。
歲旱須神物，皆疑石有名。卧龍今不起，長負澤邊情。
突兀臨飛鳥，溪僧慣往來。雲山多樂處，且入小天臺。
夏日紅相照，天晴塢自開。襄陽多稚子，摘贈故人來。
太平雲外客，行采老山中。莫嘆秋霜早，君看世上楓。
寂寥千古事，今日有誰登。落日雲間合，空中露幾層。
佛心隨處見，層出更分明。不用催燈火，天高月自生。
東崗人不識，野寺在樵漁。落葉年年滿，春風爲掃除。
石下有靈骨，千年生玉芝。山神每藏護，不使世人知。
野鳥久不去，清風長近人。山間豈有曆，祇見四時春。
昔日巖棲處，松花落草根。瓦中匪是我，棺槨任乾坤。
七山如北斗，城鎖幾重重。斗口在何處，正當華蓋峰。
不見泉來穴，沙平落細聲。夜高寒月漾，銀漢太分明。
涌金春色晚，吹落碧桃花。一片何人得，流經十萬家。
寂寞庵前草，春深鹿自耕。老僧垂白髪，山下不知名。
詩魂躔斗壁，醉力撼蓬萊。剖山無鵲印，傾廄盡龍媒。
前後坐亭上，飲水皆自持。其間賢太守，誰復畏人知。
寂寂綠巖畔，相期無數人。不知康樂後，池草幾回春。
雲引踏青客，尋山西出城。始知圖畫上，今日有人行。
白雲出山去，摇曳或西東。人住白雲下，安然心已空。
千年白鹿地，今有佛樓臺。昨日到山下，啣花猶出來。
相傳有五馬，曾此立踟躇。人愛使君好，換鵝非俗書。
昨日折花者，又隨蜂蝶來。思量妨底事，紅蕊續還開。
會昌湖上客，今已化爲塵。一束青芻奠，空思如玉人。
謝公何所憶，白日看雲眠。忽夢惠連弟，遂得春草篇。
杳杳璧沉水，亭亭珠在淵。落潮流不去，還向定中圓。
海榕樹倒出，皮幹亦輪囷。或問壽幾許，千年爲一春。
重重風日透，花氣滿池塘。誰把紅雲比，紅雲無此香。
萍實祗如斗，練江都熨開。水清當自鑑，無爲濯纓來。
山杪一泉迸，俯窺臨日崖。明珠不待拾，自濺入人來。
悠然已更樂，知是鼎中餘。有海尚可往，慎毋重見漁。
出門日已晚，棹短路何長。頼有風相送，荷花十里香。
昔日林間興，風流謝客兒。春山花又發，不見屐來時。
我愛臨封好，從來禮義鄉。江山足形勝，風物半冠裳。
有風還自掩，無事晝常關。開闔從方便，乾坤在此閒。
藹藹青衿子，來修謁廟儀。憐他眉宇秀，中有起家兒。
實際即爲誠，中庸說著形。曉來雷雨過，七十二峰青。
雪簷晴作雨，道空日如年。燕坐無餘事，牀頭易一編。
誰翦銀河水，飛花出漢霾。月明人競往，踏破水晶街。
江花江水意，春色爲誰多。極目天涯草，淒淒奈爾何。
悄悄瞻青壁，悠悠矚翠林。流鶑無一事，聲遠薜蘿陰。
村落頳桐日，茅茨白楝風。閑階沾雨菊，又綠去年叢。
拂檻逍遥絮，浮空自在絲。幽香來遠近，山側有酴釄。
南山竹可笛，北山桐可琴。得如聽松風，中有太古音。
初逃揕未亡，又遇朴無傷。如何博浪禍，更使副車當。
泰嶽聊逃雨，湘山偶阻風。伐樹仍封樹，元無罪與功。
真隠由中土，行窩賞太平。生無皺眉事，單爲杜鵑聲。
千嶺萬山雪，五湖四海冰。清光成一片，物物盡皆明。
陰向鼻端滅，陽從眼裏生。會得箇中意，更參三十年。
祖師不會禪，夫子不識字。棒打石人頭，嚗嚗論實事。
殺人猶可恕，再犯豈能容。貶向無生國，千聖不知蹤。
泥佛不度水，毗嵐風忽起。大地黑漫漫，衲僧爭敢視。
金佛不度爐，鐵裹夜明珠。一槌俱粉碎，清光何處無。
木佛不度火，掣開金殿鎖。內外絕遮欄，時人猶懡㦬。
來不入死關，去不出死關。鐵蛇鑽入海，撞倒須彌山。
欲明種子因，熟讀上大人。若到可知禮，盲龜跛鼈親。
是法本平等，無怠亦無敬。如何證無生，却來見參政。
不作棟梁用，偏尋山寺居。但聞聲似鼓，誰識木爲魚。
向來上陽人，盡屬沙叱利。長門不用守，蜥蜴草間戲。
良苗未成實，綠色相交加。南風噓拂之，奔走如驚蛇。
晨起出門去，江聲自悲咽。滿目無行人，前山霧如雪。
山寒日不光，舉目斷人腸。兒童莫問路，怕是小篔簹。
三人相對眠，眠中各自夢。覺起偶開門，老樹綠不動。
明月何時掇，秋風幾日還。若教人不熱，敢怨我長閑。
往事空求佛，當年誤買鄰。悠悠思舐犢，烟雨暗松筠。
侵牀綠意多，過牖松花落。草堂一編詩，送客不下閣。
片片落花飛，隨風去不歸。如何臨欲別，不得傍君衣。
萬事問不知，山中一樽酒。掃石坐松風，綠陰滿巾袖。
又望前村里，深溪快渡槎。牛羊半山塢，鷄犬幾人家。
曲坡行盡處，雞犬兩三家。十里長亭路，青山道正賒。
鷗鷺歸烟渚，秋江挾晚晴。老漁閑艤艇，坐待月華生。
何年撐空荒，截置珊瑚樹。長日燦朝霞，芙蕖挹新露。
葳蕤不記名，絕壁挂縷縷。果否垂衣年，絲麻績蠭午。
縱身嘗决雲，山月此晶皎。疑是七還丹，邠盼吐物表。
草木何豐彤，懸崖護丹穴。相傳通鼎湖，深窈吹寒冽。
峽中候帝子，青鳥空徘徊。搔首叩玄律，何當化鶴來。
遥岑誰畫卦，置此荆山鼎。乍可姹女飛，千秋覘溟涬。
紫車貯藥壺，日夕發光怪。不道洞府深，翻嫌八荒隘。
飛雪濺𥓂砑，流雲當面起。邂逅綠毛仙，臨流同洗髓。
反哺烏曰慈，食母梟名惡。如烏莫如梟，人心當自覺。
馬舞睨祿山，猴朝識朱溫。人豈不若獸，變故輒負恩。
鵾鵬奮雲霄，尺鷃棲野草。物各適其天，夫豈論大小。
蜂房開戶牖，蟻穴有官守。究竟物皆然，夢幻君知否。
小哉蠻觸戰，鄙甚蛙黽怒。達人能大觀，本以和平故。
瑞世鳳鳴陽，司晨雞鳴丑。呶呶取人憎，亂蟬合緘口。
蠶繭每利人，蛛網偏害物。利害夐不同，其間僅絲忽。
猿啼不窺窗，牛馴常露地。伏虎與降龍，此理元無二。
解牛中肯綮，相馬外驪黄。從知得三昧，意到形自忘。
蟻封罅隙地，蛙井咫尺天。那能致廣大，此道誰爲傳。
天風吹古秋，獨立殿寒馥。我父昔愛之，終身不忘菊。
受命太極前，立身晚秋後。一朝揚清香，名動天下口。
日月雖云逝，山中秋自香。平生抱正色，誰怕夜來霜。
三逕今非昔，多愁老此身。誰知陶靖節，只是晉朝人。
郡國殘民少，君王何日歸。不知秋後雁，猶得向南飛。
不識劉公字，今方覩一斑。筆兼歐蔡體，品在上中間。
茅簷入幽徑，風雨聊可棲。喜無車馬喧，而有耒耜隨。
石何有於雲，雲乃生於石。拂石訊雲蹤，苔深無處覓。
中流有行舟，似亦得清致。只恐乘舟人，未識月中意。
春霖卷流芳，霽旭浮遠野。白首貞元人，相期古松下。
試耕黄犢健，入社白鷗真。柳外呼舟去，水風吹葛巾。
夜半金烏出，寥寥照寰宇。兩眼對青山，通身淚如雨。
久渴逢甘雨，他鄉見故知。洞房花燭夜，金牓狀元歸。
春山疊亂青，春水漾虛碧。寥寥天地間，獨立望何極。
蟋蟀啼壞牆，蝦蟆叫春水。時節使之然，處處聒人耳。
天地熱如爐，萬物同一煮。衲僧煮不殺，出來拍手舞。
朝出扶桑來，莫入虞淵去。胡不緩馳驅，百歲一朝暮。
種蓮恨不早，得藕常苦遲。誰知心中事，久已落懷思。
花開能夜合，草發解宜男。對花今有恨，見草祇應慚。
津頭聞別語，三載以爲期。安得中山酒，醒日是歸時。
沽酒酹江神，發船相送餞。船去浪如席，船回風似箭。
溪月知相憶，江雲約共吟。夜船書一紙，飛過赤楓林。
幾州陵變谷，經月雨爲霖。世事今如此，西風動客心。
纖腰凍欲折，來探前村雪。幽禽莫相猜，歲寒心似鐵。
我登海山巔，群丘眇如芥。客來談九州，更詰誰小大。
神疲穆滿馭，足繭神始載。終然方寸心，擾擾軀殻外。
流光如急水，一去難復再。歸來坐虛室，始覺身安泰。
老馬寧爲駒，即且或甘带。名跡吾不嫌，全生聊遠害。
明有不見睫，智有不衛足。學靜三十年，晚始悟無欲。
履卑懼名高，居群忌行獨。不見歌鍾家，白日卧金谷。
不見带索生，行吟扣哀竹。爲君慎燕息，顧兔方在腹。
時情任銷歇，閨思轉慇懃。也勝山陰媼，揮毫託右軍。
竹雲亂相逐，明月羞如女。青山鎖幽人，饑民卧茅宇。
益州桑柘雨，莘野稻粱秋。功業髯秋兔，行藏汗萬牛。
寢苫枕干子，有暇綰秋蛇。仁人不忍見，俗子持相誇。
濂溪義安取，新鄭與新豐。所以東塾子，拳拳東塾翁。
疇昔何來此，青山與白鷗。絮飛春不去，潮返月頻留。
道心苦難足，造物冷看人。鐵漢未成就，遺渠妍笑顰。
六合橫馳騖，道人門不開。回頭顧明命，鞭辟入身來。
道人見此山，指作太極圖。中宵挂明月，請看頭上無。
德馨何酷烈，同心皆與知。靈根在何許，暗室毋自欺。
平生一丘願，不忘岳連姿。若求靜壽意，一簣有餘師。
竹靜塵不染，塢深人不到。欲海不可航，聊須從吾好。
廉隅集謠詠，舉世尚和光。平生憎老子，蓄雨肥菱塘。
年年佩溫故，先入一枝來。歲寒吾與女，欲別重徘徊。
采采金櫻子，采之不盈筐。佻佻雙角童，相携過前崗。
采采金櫻子，芒刺鈎我衣。天寒衫袖薄，日暮將安歸。
百舌在牆東，其子在牆西。縱有反哺日，那得如哺兒。
百舌在牆頭，其子在牆根。飛飛拾蟲蟻，哺之何殷勤。
百舌在牆廉，其子在牆陰。他年汝哺兒，方識父母心。
維天降靈雨，物物均所蒙。胡爲茲穡稼，不知草芃芃。
維天降靈雨，雖遲良勝無。百穀頓蘇甦，民憂不少紓。
維天降靈雨，豈不雨石田。我自磽且确，枯悴莫怨天。
維天降靈雨，而或惰不耛。他時無斂穧，誰憐汝啼饑。
蓮生汙泥中，其葉何青青。人生有恒性，云胡蕩於情。
蓮生汙泥中，其葉何郁郁。人生有恒性，云胡蔽於欲。
蓮生汙泥中，其實何戢戢。人生有恒性，云胡狃於習。
逸興寄滄洲，高風落木秋。欲携我蓑笠，渡口上漁舟。
山澗雨初收，涓涓水亂流。樹根一片石，童子坐牽牛。
山空年歲晚，老氣寒崢嶸。耿耿霜月夜，相看直到明。
羣形寂無聲，四野澹將夕。中庭聊極目，一鳥渡空碧。
潮來沙石沒，潮去沙石露。士生那無學，學則詞章富。
潮來舴艋正，潮去舴艋欹。士生那無學，學則氣習移。
潮來魚網設，潮去魚網收。士生那無學，學則德業優。
飛飛洲上禽，亦能戾于天。聖域尚能臻，吾車安敢旋。
太陽一入地，亦足蒸成霞。老學儻能勉，聲績豈不華。
太陽一入地，尚能掣成電。老學儻能勉，氣質豈不變。
太陽一入地，照月還生光。老學儻能勉，繕性豈不臧。
太陽一入地，經天返復返。老學儻能勉，去聖豈云遠。
君子之於學，沒身而後已。苟未至隕越，敢不湛攸止。
刊落閒枝葉，推尋到本根。始知酬酢處，無地不乾坤。
進學在致知，涵養須用敬。廓然而大公，物來則順應。
石乳霑餘潤，雲根石髓流。玉甌浮動處，神入洞天游。
公爲名利隠，我爲名利來。羞見先生面，黄昏過釣臺。
已上桐江臺，又弄桐江釣。不食桐江魚，不怕嚴公笑。
罷讀出江岸，江波滾滾來。呼舟閒打槳，載月二更回。
何處吹橫笛，蕭蕭荻葦叢。徐看釣艇出，蓑笠一漁翁。
鐵石其心腸，冰雪其襟胸。晨陪玉輦遊，夕墮瘴海東。
蕭艾穢羣芳，草木紛零落。梅花我輩人，例合束高閣。
紫薇號舍人，紅荔名郎官。梅花隠君子，未可一樣觀。
無詩對梅羞，詩成梅花開。梅自工於詩，歐九却識梅。
霜凋雪剝餘，萬卉生意動。梅花讓羣芳，回施春風供。
欲花未花時，此妙無人知。著花已多事，更爲花吟詩。
子猷癖愛竹，無夢到香影。雪夜棹匆匆，未必有詩興。
香魂逐逋去，翠羽招不還。醉倒趙師雄，一身花影寒。
我愛梅花清，梅花憐我癯。寧爲寒東野，毋爲渴相如。
對梅日一醉，無酒如梅何。塵世獨醒人，卑之毋甚高。
水月一聯詩，桃杏不敢近。卷錦歸之梅，梅花無可遜。
無贄謁梅花，一詩我破戒。春風如打勘，具有案卷在。
梅花老山林，思與天下芳。瓊花差清白，薦之守維揚。
懷哉丈人行，四海空交游。桃李不識面，一生慕荆州。
谷鳥鳴聲滑，山雲變態新。清渠不沒脛，亦有浣紗人。
繽紛迎酒伎，宛轉賣花聲。偶似承平世，携書試鳳城。
比屋單衣日，名城冷食天。居人多上塚，遠客未歸田。
籬落圍秋色，株梢罥晚暉。菊花供麴盡，桐葉飼魚稀。
風葉相仍下，家童未埽除。綿聯封蟄戶，殘缺带蟲書。
宿雨淹無霽，落花翠點苔。東君今日去，借問幾時回。
節遇端陽日，蒲觴滿自斟。興懷多感舊，弔古漫成吟。
一葉井梧飄，雙星忽相值。却憐參與商，晤會當何夕。
久雨初收霽，開窗動我情。野花含宿淚，山鵲弄新聲。
無酒不成別，無詩別不成。別君詩一首，馬上酒三行。
景物撩人□，興思百念攢。亨屯原有定，呼酒拚紅顔。
山河繞故封，常照舊時月。獨有會稽陵，蕭然成狐窟。
蘭芎圍絕嶂，圖畫望中懸。幾度令人慕，登臨學葛仙。
孤竹清風迥，尼壇化雨淋。羣英公樂育，何必羨華簪。
生爲大宋人，死爲大宋鬼。何以洗此污，清溪一泓水。
藍田戰秦將，子嬰豎降幘。至今柏樹精，疑是卧龍魄。
王侯多第宅，草滿玉闌干。縱有春光在，人誰看牡丹。
越女爲驅虜，朝來攬鏡慵。欲梳新墮馬，忍□□□□。
芒芒北邙山，高墳盡無主。惟有石麒麟，相向立秋雨。
一從得玉旨，勒馬幽燕起。河北與河南，一萬五千里。
夜泊青山下，江空不受塵。只看波底月，便是謫仙人。
唐不過李仙，宋不過蘇子。此泉來高處，亦復聊爾耳。
妾命薄如葉，流離萬里行。黄塵燕塞外，愁坐聽衣聲。
萬里倦行役，秋來瘦幾分。因看河北月，忽憶海東雲。
夫爲萇弘血，妾感共姜詩。夫妻同死義，天地一凄其。
飛到一枝上，須啼三五聲。烟中猶彷彿，月下最分明。
積淚消春色，好花思錦城。貴人難入耳，祇是惱羈情。
儒道未易行，俛首爲祿仕。仕而不得祿，卓哉見廉吏。
關征足自潤，人謂惡能廉。吾獨知彥脩，一葉亦不霑。
莆城如斗大，征額鉅萬積。逭責猶未能，餘潤安可得。
市廛有寬征，僚吏無間言。弊例亦麾却，益知彥脩賢。
課餘自哦詩，詩罷還教子。時時視橐餘，質鬻市薪米。
世無半山叟，嘆息屏間詩。曾參尚投杼，知己何敢期。
古來抱關人，玩世可無悶。內省既不愆，得仁又何怨。
正直男子身，自有神與謀。世治天理現，何必事禱求。
彥脩但自脩，逆境堪進德。知我自有天，純固在學力。
世事良可見，浩蕩書生心。先民亦會計，儒道終當行。
艾納護春香，橫枝偃霜月。絕憐玉妃面，化作鐵漢骨。
翠翹玉搔頭，湘妃赴蓬島。如何譜騷人，不收此香草。
晶晶雪前黄，矯矯霜下傑。秋香寧可衰，相與全晚節。
別作一家春，故畹已禾黍。黄香從何來，誰爲東風主。
溪山隔岸好，風雨過橋危。何似高樓上，停雲且賦詩。
茂樹坐終日，水流心不競。誰識山中居，萬動歸一靜。
泉急喧溪碓，山深怯瘦馿。翟湯如肯隠，來此卜幽居。
紅紫委塵土，綠窗清晝長。安知兩三竹，風已作秋凉。
欹枕聞春雨，閉門見綠陰。可人歌扇底，猶有惜春心。
一竿千百葉，鳳尾翠交加。曾向僊壇種，和風掃落花。
新梢霧如沐，斷節霜不枯。西窗夕陽下，此君何可無。
謝家庭下玉，化此青琅玕。風標敻不俗，誰謂骨相寒。
直節豸獻角，低枝鸞振羽。古色鎮蒼然，非煙亦非雨。
誰謂籊籊竿，乃不如勁草。北風動地來，直節未易倒。
凈洗碧娟娟，顔色如少年。窗前風收雨，階下笋行鞭。
直節老欲枯，初篁瘦而勁。祖孫知幾傳，不改君子性。
新笋籜半含，節下粉猶綠。指日南風來，吹作階庭玉。
僕云月未落，或謂夜過半。曉眠我正濃，漫漫何時旦。
一雞一雞鳴，夢覺天未曉。誰較夜短長，我睡不可少。
山寺鐘未鳴，城樓角已奏。角聲正可聽，欹枕續殘漏。
月轉參旗橫，梅花夢方熟。羅浮山忽來，毋乃地脈縮。
杭城打六更，市樓已攢點。流年莫催人，老色將冉冉。
丑夜方向寅，被衾冷如鐵。江南貧者多，奈此霜加雪。
愁多怯長夜，况乃衆病歸。何待六十年，老矣當知非。
雁鳴鶴亦鳴，不待雞戒旦。平生善利心，一鳴思過半。
宰相當此時，已入待漏院。我輩獨何人，擁被猶困倦。
爐藏火尚紅，雪映窗已白。夢遊無色界，不知身是客。
雞鳴夜過半，霜氣入孤衾。歲時將脫屣，鄰家方擣砧。
出門雞一鳴，僕馬蹋曉凍。豈知牧牛兒，正作維魚夢。
一官振饑荒，一官覆水旱。州里多應酬，田家少愁嘆。
海青羽中虎，燕燕能制之。小隙沈大舟，關尹不吾欺。
草食押不蘆，雖死元不死。未見滌腸人，先聞棄簀子。
誰令珠玉唾，出彼藜藿腸。仁人不爲寶，良賈宜深藏。
嬰啼聞木枝，羝乳見茅茹。何如百年身，反爾無根據。
西狩獲白麟，至死意不吐。代北有角端，能通諸國語。
纔脫海鶴啄，已登方物輿。仰面勿啾啾，我長非僑如。
羯尾大如斛，堅車載不起。此以不掉滅，彼以不掉死。
八珍殽龍鳳，此出龍鳳外。荔枝配江䖴，徒誇有風味。
灤人薪巨松，童山八百里。世無奚超勇，惆悵渡易水。
兩駝侍雪立，終日饑不起。一覺沙日黄，肉屏那足擬。
玄髪照秋水，茱萸香未歇。風吹夜合花，露濕衣上月。
同來不同去，離別暗銷魂。閩浙若同水，遍舟送到門。
潮信到巖瀨，水色過衢城。寄潮不寄水，潮去有回程。
水到衢城盡，梅花上嶺生。不如寄明月，步步送君行。
愁生山外山，恨殺樹邊樹。隔斷秋月明，不使共一處。
風吹軟桂枝，下掃西南氛。壇中仙人影，冉冉化爲雲。
朝從雙扉出，莫從雙扉還。狂風吹山花，落我衣袖間。
麻姑東南別，衣袂濕空翠。雪中米黄花，願餉西南使。
團扇初辭暑，虛簷恰受風。簾花孤月冷，秋在不聲中。
日中有癡烏，食日療饑腹。不省日無光，此身難駐足。
人誰獨無母，汝母良可悲。汝飽詎幾乎，亦有生子時。
月黑衆慝起，夜鶴乘時呼。懸知不足畏，奈此淵中□。
錢塘八月潮，勝絕聞古今。吳兒識潮耳，不識潮中心。
空庭下梧葉，欲靜聞疏雨。幽懷耿無寐，鄰客終夜語。
帝曆千年統，神州百代居。但看今日事，莫信古人書。
胡羯寧知分，中原欲並驅。設兵生建武，堪與赤眉俱。
詭御羞禽獲，隨車忍獸呼。爲敺須桀紂，競逐欠陳吾。
囷粟分公瑾，千金壽仲連。山人不須此，再拜菊花前。
往歲貪奇覽，今年遂考槃。門前溪一髪，我作五湖看。
庭幽蟄談口，燭盡輟書卷。牆外醉客喧，堪憎更堪羨。
塵欺雙鬢少，春寄一枝多。爲報花神道，晴天載酒過。
吟昔從軍瘦，生涯出仕空。山中破茅屋，日日是秋風。
天豈私貧我，看書每自疑。寸心即知己，不用世人知。
賈生空痛哭，漢吏孰分憂。謾倚天爲命，天命不自由。
群盜田夫耳，兵疲萬骨枯。千年干羽事，只道聖人迂。
水旱關何事，兵凶孰汝憐。但尋師辟穀，莫誤客求田。
橐重馿鳴苦，村空鬼哭悲。黄華存大體，不肯問狐狸。
本是山林物，中間一念差。稻粱今懶種，况乃種桃花。
目斷歸帆急，無身可得追。親庭如有問，依說鬢成絲。
東老真仙者，神遊八極周。此行滄海上，定得拜蒼虯。
百年詩禮訓，惟彝仲容賢。慎勿如癡叔，膏明適自煎。
梁楚連天闊，江湖接海浮。故人相憶夜，風雨定何州。
魚鱉甘貽禍，雞豚飽自焚。莫云鷗鷺宿，饞口不饒君。
手植東臯松，勿遣樵牧經。他時化鶴歸，要斵千年苓。
人問我何之，我以此詩對。雲飛百川流，只在天地內。
折柳繫離船，船行柳條短。頼有枝上花，飄泊隨君遠。
采蓮莫采花，采花損空房。留房結青子，種作明年香。
匆匆采桑女，花雨濕襜袖。春風十二絃，生世未觸手。
浣衣輕浣布，布縷不如絲。絲堅猶易穿，布弱從可知。
貞姿抱冰雪，粲粲楚江濱。照水淡寒影，寄人生遠春。
微吟水部詩，欲續廣平賦。須是鐵心人，方識花妙處。
一陽未噓枯，霜木醉夢裏。照眼忽橫枝，令我折屐喜。
窮陰沍冰壑，霜月耿夜殘。中有羅浮仙，洒洒風骨寒。
蒼凉遯荒野，交與桃李絕。遠聘不肯來，爲君三磬折。
蒼根封古苔，空腹餐凍雪。老意暗生香，丁寧勿輕折。
天風開瘴烟，獨立山椒雪。神人藐姑射，相對成二絕。
好花不必大，骨瘦花自小。一點春有餘，萬古香不了。
蕭蕭三五花，影落寒溪淺。佳處不在多，詩興孤山遠。
東風捲晴雪，山意頗空寂。掃花歸作飯，豫當調鼎實。
鴉叢桑椹紫，蝶穴菜花黄。水鴨眠依石，竹鷄啼過牆。
雨闌流水急，風定落花遲。一老臨溪釣，雙童畫地棋。
天空虹滅影，風定水無紋。半樹掛殘日，千巖吞濕雲。
團團青楓陰，綽綽萬間屋。下有避俗翁，掃石疊兩足。
松關深更迂，中有安行路。從渠馬上人，笑我不出戶。
本無食肉相，每飯甘藜羹。侯鯖豈不佳，怯怯疑生兵。
紅樓艷歌舞，樂極還生哀。欹枕看兒戲，好懷終日開。
枯樹淡秋影，濕雲凜夕陰。江天一聲雁，世事百年心。
兩椅熨秋竹，一簾捲霜藤。山風長夜寒，兀兀挑青燈。
風麤或捲茅，雨飽頗生草。泓然老硯池，照我髪縞縞。
閒花淡心事，不作春風妍。野竹三五枝，引凉吹晝眠。
松影亂書簷，鳥聲隔山屋。有客抱琴來，爲彈芝田曲。
霜崖白石髓，火鼎黄金芽。生疏不入夢，飽飯煎江茶。
紅塵野馬急，老意饑蠶懶。借取黄庭經，時時謾遮眼。
清霜槁千林，黄葉欲萬舞。一夜北窗眠，瀟瀟聽乾雨。
寒釭融白脂，凍焰結紅豆。草有問字人，明朝能載酒。
居士作層樓，不愛風花雪。待得野雲收，只釣溪邊月。
荷笠扁舟上，持綸巨澤中。無勞問名字，便是此亭公。
沉沉卧虹底，小閣貼平湖。魚戲幾堪掬，鷗馴欲就呼。
東望扶桑路，迢迢幾萬程。滄浪將盡處，忽見大明生。
巨浸莽無極，聊爲萬頃看。世無黄叔度，君試倚闌干。
昔日松江上，潮翻定海來。而今舊橋水，不到半江回。
博洽傾當世，江東孔子儒。荒墟訪遺廟，老稚輒名呼。
一畫起于乾，先天至後天。靈巖天一線，想在伏羲前。
高枕形骸外，空江何限情。落葉不成調，半夜起秋聲。
橫江一片碧，携鶴上漁船。收綸不成下，却抱釣竿眠。
陶鐺煮孤影，寒燈沸青花。冰開數江樹，月落失人家。
一副黄臺話，離離詠種瓜。都來三十字，救得兩官家。
盡道豐年好，停餐意惘然。離離洛都黍，莽莽建州田。
旦氣炯清明，曙色淡空凈。悠然見青山，盡見天地性。
烟雲亂晝陰，雨雹交晚風。道人定眼觀，祇與清曉同。
博浪揮椎處，惓惓報國仇。如何銷印事，獨不爲韓謀。
車薪勝杯水，輿羽重鈎金。物理元無定，權衡只在心。
買絲繡平原，儗金鑄子期。君子病無能，不病人不知。
杜欲誅雲師，韓將訟風伯。水旱不由天，那是詩人責。
丈夫慎出處，功成乃身退。古人夫何如，八十釣清渭。
四時循化機，萬物隨動息。衆星紛熒熒，天運齊拱北。
縞素製野服，誤染京華塵。舊業在何處，梅花江上春。
男兒不得志，壯心惜徂年。長空起鵰鶚，目送入寥天。
布衾生凄寒，夜夜夢歸去。心恐秋風深，摧殘紫荆樹。
吟苦不成寐，寒窗凝夜缸。千古誰知心，遥遥賈長江。
此身如斷蓬，飄蕭隨北風。錢塘一望地，家住西湖東。
客慮千萬端，長吁愁不出。誰能事低首，揮杯送白日。
幾欲膏吾車，老眼不識路。弟妹今何之，蕭蕭白髪暮。
昨日家書至，慰我久離群。游子眼欲斷，日日望白雲。
東風何太急，日落黄塵起。篝燈吹欲滅，驟雨打窗紙。
野塘落芙蕖，下有潜鱗躍。漁多罟日深，圉圉方自樂。
雲英捧玉液，真是裴郎偶。不知幾萬錢，買得玉杵臼。
幕府今何處，青山水繞城。烏程有美酒，還肯餉春耕。
清風四無邊，曠然此君宅。可不問主人，不可容俗客。
昨日蒼溪叟，曾來斫釣竿。山童尋鶴去，失却報平安。
雲巢八十翁，觀化得三昧。無聲凉月下，適意芳草外。
物物具天機，緣何紙上生。有時掛素壁，自動亦自鳴。
青山多喬木，柳枝低婀娜。春風在毫端，高遷無不可。
太陰水之精，浴水光愈潔。常怪市中人，不識沙頭月。
露垂蘭葉光，風翻藕花影。灘前白鷺睡，夜半莫摇艇。
淡容露如洗，生色春欲動。紙帳小屏低，同入梅花夢。
爛枝空有色，飛羽本無情。獨立春風裏，如聞三兩聲。
傳神疑有月，著色淡無烟。此是詩人筆，胸中有渭川。
金衣何璀璀，飛向垂楊樹。久立却無聲，東風吹不去。
蘆花秋半黄，三兩下寒塘。北風正蕭瑟，書遠不曾將。
未曾至雁門，安知食雁美。若讀潜夫論，當不保此紙。
少年不更事，新學多誤人。桓沖成繆語，張禹豈純臣。
花木最無情，春風一番好。人憐新態度，一歲一回老。
一自憐捐棄，香跡玉階疏。聞道西宮路，近亦絕鸞輿。
翠箔玉蟾窺，天街仙籟絕。抱恨坐夜長，銀釭半明滅。
遠山翠不減，滿庭摇空青。坐對太古色，終日有餘情。
渺渺涵秋色，澄澄生曉烟。四山潦初歇，寒玉一溪完。
山月流素暉，小窗絕囂響。四壁寂無聲，合座生靈爽。
落木舊山寺，霜清葉掃風。已無雞犬聲，虛殿鳴秋蛩。
古石橫青壁，蒼蛟松下蟠。日斜山氣濕，瘦甲動餘寒。
瀟灑石池邊，清標出自然。東風零亂後，蛻甲玉蜿蜒。
山合雲初盡，溪陰下夕陽。貪看無限好，柳底坐秋光。
獨坐幽篁陰，停繡更鳴琴。葉齊林影密，惟有清風心。
向晚登高樓，簾閒樓上頭。白烟凝野水，望斷使人愁。
中路憐長別，無因復見聞。願將今日意，化作陽臺雲。
白鷺宿秋陂，夜寒如墮雪。久立不飛去，月明霜氣冽。
獨坐看花枝，無言雙淚垂。癡婢不知意，問我心恨誰。
秋風生夜凉，風凉秋夜長。貪看山月白，清露濕衣裳。
竹外結枯桐，琅琅生松風。聽來還自惜，坐對燭花紅。
柳暗春風遠，花飛香夢殘。夜深明月度，寂寞玉雕闌。
珠箔疏流月，螢歸定繡裳。宮西燈火合，歌吹起昭陽。
峭壁空翠濕，幽林煙霏清。峰巔忽長嘯，疑是孫登聲。
枯根絆老石，槁葉填古逕。四山悄無人，鏗然一聲磬。
尋幽烏石谷，曳杖白雲岡。野燒半空赤，西風萬葉黄。
一掬岩下水，不滿數寸深。當其伏坎時，已有東注心。
我訪桃源人，桃源在何處。世上無桃源，何必移家去。
石浪嚙我足，山雨濕我衣。冥行果爲誰，笑撫桄榔枝。
投裝即虛館，簷溜猶浪浪。主人眼爲青，熾薪燎衣裳。
濛濛穿石罅，片片宿簷端。如示變滅相，時出復時還。
晃晃紙窗明，簌簌時聞落。出戶欲尋詩，瘦馿雙耳卓。
疏聲連永夜，寒意薄吟身。惆悵三生夢，彭城古木春。
出山靜而清，遇石何不平。誰能携素琴，爲我寫此聲。
嗚嗚傳素恨，渺渺起新愁。臺空鳳已去，楚山千頃秋。
有客携笛來，一聲山石裂。老子據胡床，東峰方吐月。
大雅久寂寥，落落爲誰語。我欲友古人，參到無言處。
枯樵生活火，清瀑薦靈芽。且賞此味永，從渠客未嘉。
綠葉映芳蕤，貞姿在空谷。紛紛世人同，寂寂君子獨。
枯根寄斷崖，槎牙老風雪。疏花如高人，歛衽不敢折。
采苦南山下，載咏采苦詩。舍旃復舍旃，此味人得知。
離離生澗底，薇蕨敢雁行。人皆美其羹，我獨采其芳。
天台採藥客，此地菜留名。流水年年恨，春風歲歲生。
東風抽靈芽，厚土長黄玉。我欲勤服食，從此長辟穀。
何人品小草，乃以鷹爪名。吾舌安用甘，且得吾眼明。
綠穟糝輕黄，隨風墮霏屑。富貴未足道，看取十二節。
飛泉所舂撞，懸崖偶成窾。信似太山溜，吾欲銘其坎。
坐覺日月長，還疑宇宙隘。長嘯出山來，如在太虛外。
懷人耿青燈，兀兀香事已。夢繞明月灣，水清見石底。
與君外形骸，更自離言說。此聚雖難常，此意終不別。
約略古堰西，坡陀山外路。相從十二年，迎送幾來去。
老樹冰霜晚，孤花天地心。翛然懷遠韻，相對意彌深。
重陽當痛飲，對酒更生悲。惆悵芝山夢，死生俱別離。
萬里朝宗勢，其源可濫觴。從來不在險，畫裏論興亡。
問酒竹籬深，尋詩土花碧。石上更盤桓，長嘯情何極。
佳木交穉綠，小閣掩春深。唯有山西叟，相看識此心。
清坐不知疲，相對忘賓主。他年記此夜，青燈聽疏雨。
老樹千年意，枯槎一點春。相逢驚別久，佇立重凝神。
美人塵外姿，胸次澹孤清。空堂語三日，隠隠金石聲。
蘭茗尋舊題，媿我昔好逕。妙語爲湔祓，清越泗濱磬。
江流千丈碧，崖樹一枝紅。臨眺延緣久，扁舟我欲東。
小樓臨水際，一塔出林端。爲報山僧喜，無勞問數灘。
燈影照白髪，清酤浣旅顔。半生堪一笑，四度宿常山。
細雨沾庭濕，驚風入袖寒。黄花有佳色，獨自倚闌看。
門巷鳴乾葉，階除吟候蟲。幽懷不可奈，絲雨更濛濛。
丈室四壁靜，孤燈永夜明。蒲團清坐穩，簷鐵兩三聲。
自君之出矣，妾不出閨門。懷君不敢恨，惟有感君恩。
自君之出矣，妾自奉尊嫜。知君不思妾，亦當思故鄉。
晚過鴛鴦浦，無心唱採蓮。莫嗔蘭槳急，爲要趁前船。
朝來暮還去，寒潮不曾住。江水亦有情，佳期幾番誤。
昨夜相逢處，朦朧春夢中。遼西書不到，莫是戍遼東。
遥聞擣藥聲，知有幽人家。相尋却無路，又隔一谿花。
浦口晚潮來，佳期那可待。浪急行蘭舟，蘋花更難採。
古者吾夫子，曾稱三讓名。後來秦失鹿，劉項死相爭。
退能合天道，隠亦是人豪。借問祠前水，如今幾個高。
姑嫜有妾奉，征戰盍郎行。早取封侯去，封侯妾亦榮。
暮雨娥皇廟，春風西子城。相思行不得，更聽鷓鴣聲。
紅杏西鄰樹，過牆無數花。相煩問春色，端的屬誰家。
風波長不定，浪跡在天涯。莫怨身輕薄，前生是柳花。
蘿逕入蒼靄，鐘聲來翠微。招提在何許，雲外一僧歸。
日日湖頭望，望夫夫未回。無情春水恨，祇送別船來。
一片相思木，聲含古塞秋。琵琶是誰製，長撥別離愁。
聞有宮袍賜，翻令閨意傷。良人在行伍，祇待妾衣裳。
征衣須早寄，遥憶藁砧寒。莫訝啼痕少，相思淚已乾。
聖代容高尚，山林隠去休。方知堯舜日，亦自有巢由。
遥天碧蕩蕩，遠草綠愔愔。併作相思海，春來一樣深。
野曠行人少，林荒夕照微。烟中一聲笛，何處牧兒歸。
紅橋二十四，明月照笙歌。若是迷樓在，遊人應更多。
玉井荷花碧，中藏偶意深。綠房千萬菂，多少可憐心。
四老本英雄，來成羽翼功。向令秦重士，未必隠山中。
乾坤罷戰塵，漁釣可藏身。何事劉文叔，猶來覓故人。
有心興漢室，不意託孤兒。帝昔曾三顧，臣今表出師。
心寄羲皇上，生逢晉宋時。風流千古意，只有杜鵑知。
報道春歸去，忙來看落紅。豈知春不去，還在綠陰中。
紉草成春服，汲湘供晚炊。人間風浪險，醉裏幾曾知。
桃李宮城近，偏承雨露恩。至今耕種地，一半作花園。
漢苑花何處，唐陵柏已空。相逢大堤柳，令我憶蘇公。
御愛花無主，長生樹幾時。青青輦路草，盡屬牧羊兒。
若論將軍勇，神京反掌圖。中原數千里，可惜葬西湖。
祀典當時盛，忠曾保趙孤。誰知宋祚絕，今與廟俱無。
孟月祠原廟，都人憶故宮。當年駕幸處，喬木鳥呼風。
山勢猶龍鳳，行宮已劫灰。北人偏悵望，曾見汴京來。
銜得香泥去，花間日午時。玉人方睡起，莫訝卷簾遲。
繅得新絲白，將來織素縑。自慙非錦綺，尚被舞人嫌。
寒塘凈如鏡，雲冷水葓秋。溪鳥無情物，悠悠不解愁。
水落秋菰老，夕寒烟樹微。絕憐雙白鷺，飛去似知幾。
雪沒馿腰白，行行詩興催。不因太清絕，那肯犯寒來。
萬里乘槎來，錦衣驚晝炫。相逢秋風中，忽發一笑粲。
蒼然藍田姿，幽懷瑩冰雪。邂逅青門翁，曾救人間暍。
翩翩凌波仙，靜挹君子德。平生出處同，相知不易得。
百卉盡摇落，獨傲清霜裏。披榛見黄花，淵明元不死。
祕矣宮中戲，人間那得窺。開圖付一笑，能不類兒嬉。
堂有期頤母，天涯事遠遊。人生歸養樂，薄宦一萍浮。
岌岌兩峰峙，嵐光照寺門。青山無今古，白雲自朝昏。
老樹千年古，精靈變化奇。純陽有道士，猶且被渠知。
古木排山立，幽窗傍水開。直疑林處士，獨棹小舟回。
寒溪上下碧，水鳥去來輕。衰柳傷秋色，應知畫不成。
樹借看書影，蟬供隠几聲。人稀忘屋小，地凈覺凉生。
寒蔭竹梢雲，清分稻畦水。無令鷗鷺知，驚散菰蒲雨。
雲深行欲迷，但逐樵夫去。遥聞雞犬聲，人家在何處。
斷石倚枯柳，古色凝空青。落日借猿坐，清晨同鶴登。
入谷但杳冥，欲忘人寰近。煙霞誰與娛，煩君賦招隠。
青冥風露淒，玉笙浮縹緲。石蘚蝕秋花，蘿月淡清曉。
雪瀑下平地，便作人間去。石潭如有情，少遣潺湲住。
昭崖泫泉液，勃勃上雲氣。未遂朝宗願，先有爲霖意。
蒼然隔塵世，正對幽人家。絕宜疏雨餘，斜陽點寒鴉。
割雲石棱銛，纏藤松骨槁。少華且未登，昌黎應絕倒。
山鳥戛曙烟，扶桑掛初日。巖棲學仙侶，應試餐霞術。
前浮芙蓉翠，後汎石耳雲。君欲竟幽討，絕壁更一捫。
清冷石泉飛，蕭瑟松風到。雖未叶宮商，總是沖陶操。
石壁倚蒼峭，香蓀濕蒙茸。聞名九歌裏，識面此山中。
看雲已堪眠，待月兼宜坐。誰令作棋局，却使蒼苔破。
以我鼻端氣，觀此石間風。理固未易辨，妙處要相同。
數點廬峰雪，吹入沖陶雲。山靈定驚怪，佳景被子分。
人世紛喧囂，空山自茅棟。煩君固扃鐍，保此曲肱夢。
高人厭塵紛，不肯棲平地。木末敞軒窗，託此超然意。
朅來雪矼頭，眼隨林麓轉。意定衆境生，一笑前峰遠。
窈窕東北峰，到眼佳有餘。行人日攀緣，豈知供我娛。
截斷浙東雲，朝昏變奇狀。平生採芝心，復此一惆悵。
西山入拄頰，終带板綬累。悠悠軒中人，心閑得真趣。
竹陰清入骨，消得此閑行。不待鋤蒼蘚，頻來徑自成。
早已逃俗類，從今始清絕。皎皎不可侵，如看海□月。
寄語林和靖，梅花幾度開。黄金臺下客，應是不歸來。
霧霽山高牖，天寒水落沙。試披深岸草，往往見黄花。
穫水登紅稻，篙舟割紫菱。杯盤見秋物，江海思飛騰。
風枝挂危葉，飛動夕陽中。莫遣兒童撼，留看著露紅。
折葦隨風色，枯荷盡雨聲。平波極眼凈，好放畫船行。
蔬畦繞茅屋，林下轆轤遲。霜蔓已除架，風飄空挂籬。
朱果繁霜後，甘甜半自零。忽驚林色曙，零落見殘星。
犬吠村墟改，人移井臼空。誰家收栗罷，林脚有遺蓬。
松陰不可憩，冷冽恐飛霜。時有高風過，乾花落石床。
野竹蒙荒塹，寒花亂廢墟。秋郊足幽事，直欲带經鋤。
林暗罷收笋，蹊空初掃花。靜中泉落岸，清極雨沾沙。
舟小從波兀，橋深愛樹遮。風烟生遠思，何必慕乘槎。
樽酒浮多蟻，舟篷覆似蝸。折楊爭貫鯉，編竹自撈蝦。
多病宜田里，無名籍殿衙。一耽林館勝，回首笑塵譁。
憐君此休駕，長日坐傾斜。山雨催行酒，林烟候煮茶。
和氣生金殿，微風轉畫旗。年年好春色，先是帝家知。
迎氣來歸胙，宜春祝降祥。皇心勤治切，應喜寸陰長。
醇醴浮金斝，柔蔬飣玉盤。嘗新兼介壽，齊奉兩宮歡。
晝漏新添刻，春寒早放班。恩隨寬大詔，一日遍人間。
位歷三朝重，風行四海深。坐將仁厚意，潛助發生心。
銅霤消殘凍，朱樓拂早霞。傳聲回步輦，來賞小桃花。
視膳回天仗，含飴樂聖辰。定應彤管筆，書美繫王春。
正閫成王化，開宮奉母儀。身當四海養，壽祝萬年期。
玉律生陽早，金鋪上日遲。枝間雙鵲語，應是報春祺。
平曉開朱戶，輕寒御練衣。宮童移鈿扇，慶壽早朝歸。
后德侔姬國，嬪風協舜家。進賢陽爲長，修教月增華。
春色平明到，微風弄綵幡。稍回宮柳弱，更助壁椒溫。
暖日暉暉動，清渠决决流。六宮修歲事，拂拭採桑鈎。
臘雪餘香徑，朝暉上綺甍。翠生蘭蕙色，和入管弦聲。
重錦褰粧幕，輕羅換舞衣。釵頭雙燕子，先向社前飛。
群英日零謝，并蒂發奇芳。願以附驛使，爲兄壽且昌。
尚不求真語，何能計妄言。且饒只麽會，猶是弄精魂。
芳根出澗底，秀木依牆東。莫顧一時好，當觀三世空。
論堅莫如松，言脆莫如葱。堅脆卒同盡，無盡無如翁。
雄風摇碧綠，畫角吊黄昏。一带分江記，雙峰點海門。
不惜將黄金，爭頭買顔色。妾貌自可恃，誰能苦勞力。
絕艷生殊域，芳年入內庭。誰知金屋寵，只是信丹青。
幾歲後宮塵，今朝絕國春。君王重恩信，不欲遣他人。
極目胡沙滿，傷心漢月圓。一生埋沒恨，長入四條弦。
萬頃平湖水，晴光射早霞。紅裙鬥畫楫，相結採荷花。
蕩漾水中舟，徘徊岸邊馬。相看兩不語，密意待誰寫。
𮫃鬣擁如雲，西人號乞銀。更逢桓御史，特地起精神。
風交蒲葦亂，烟斷鳬鶩飛。日暮一笛起，扁舟垂釣歸。
軒窗曉吹清，枕簟晴光冷。亭上逍遥人，滿身摇水影。
逼簾呈素艷，入座薦清香。何以陪暑飲，對之飛玉觴。
曉靄滋花色，晴輝發水光。何人露新纈，不管著秋霜。
積水自淵淵，來源常汩汩。岸上翠衣禽，對人時一沒。
紫蓋嫩貼水，玉梢長刺沙。避風紅出沒，驚雨綠交加。
溪光摇玉璧，雲影漏金盤。誰此伴高興，畫橋憑曲欄。
决水轉橫渠，交塍畫方罫。秋風報秋熟，滿頃吹罷亞。
高臺按虛境，飛駕羅太空。小兆佩神虎，每來清夜中。
深深鄭真谷，小小焦先廬。借問貯何物，滿床皆隠書。
管馬心何在，排車意自閑。問時將手板，柱頰對西山。
茂林斑若錦，秀巘矗如屏。底處供登覽，闌干在杳冥。
無時來見襲，有地更臨高。坐客清談起，紛紛落麈毛。
畫箔褰何礙，珍叢發已圓。願公皆遍賞，莫爲一隅偏。
挼風誇晚態，垂雨怯春寒。爲問題芳意，同誰倚畫欄。
水似珠璫入，池如玉磬開。臨流唯自適，魚鳥莫相猜。
微稜生海角，圓魄到天心。共上唯佳客，無容照俗襟。
合棟交生角，回欄互引牙。由來因地勢，不是故尖斜。
繚繞穿紅萼，爛斑踏紫苔。誰將錦步障，端爲使君開。
玉笋齊抽日，金釭競列時。自然俱可愛，莫放畫簾垂。
已築環爲堵，仍裁月作床。公來時隠几，身世在羲皇。
見說西溪裏，群花艷正繁。不知紅影下，誰共醉芳樽。
紅芳宵露清，翠節曉霜犯。雨後曬殘日，秋容滿庭楹。
錦江何日別，漆水今朝見。清露染顔色，秋鵝一分淺。
柔條長百尺，秀萼包千葉。不惜作高架，爲君相引接。
未曉南山去，從禽夜不歸。凡行多少地，十二所更衣。
蜂齧紅蕊爛，蟲啼碧叢短。秋風略地起，惟有蒼苔管。
峽束幾重烟，山分數尺天。岩猿與溪鳥，一似過飛仙。
閑揭新刊集，時裝舊窨香。還如到茂灌，無物在床旁。
華亭有珍禽，毛豐而骨細。他日上隋渠，爲我致清唳。
公禮欲下格，具觀人所存。須知范孟博，豈肯伏陳蕃。
頭梳三角髻，餘髪散垂腰。時伴秦樓女，月明吹紫簫。
靜立身微聳，驚窺首略回。何人將至此，應自隴山來。
巨尾蟠深草，豐毛覆古苔。雕欄臨綺席，長欲上香臺。
雨漬身如漆，苔侵面若藍。問時都不語，應是憶扶南。
洗濯形容露，剜挑口眼通。試教常點檢，每夜定飛空。
海底初生處，扶疏苦未全。幾時隨鐵網，流落漢江邊。
病眼每至午，其視何𥉂𥉂。安得張中書，就欲求古方。
飛橋架橫湖，偃若長虹卧。自問一日中，往來凡幾過。
長湖直東西，漾漾承守寢。一望見荷花，天機織雲錦。
清泉繞庭除，綠篠映軒檻。坐此何可爲，惟宜弄鉛槧。
日暮池已冰，翩翩下鳬鶩。不怕池中寒，便於冰上宿。
文石間蒼苔，相引入深塢。莫撼青琅玕，無時露如雨。
朝陽媚秋漪，菡萏隔深竹。誰開翠錦障，無限點銀燭。
柔條綴繁英，擁架若深洞。是處欲清香，憑風爲持送。
千輿翠羽蓋，萬錡綠沈槍。定有葛陂種，不知何處藏。
金橙實佳果，不爲土人重。上苑聞未多，誰能爲移種。
枯荻饒霜風，暮寒聲索索。無限有微禽，捉之宿如客。
孤嶼紅蓼深，清波照寒影。時有雙鷺鷥，飛來作佳景。
巴山樓之東，秦嶺樓之北。樓上捲簾時，滿樓雲一色。
迴乘一派水，舉帆逐分風。孤石蒼波裏，岸山苦霧中。
猛風拔大樹，其樹根已露。上有寄生草，青青猶未寤。
八峰春到了，雙澗雨晴初。小室鈎簾坐，人間無畫圖。
淚濕香羅帕，臨風不肯乾。欲憑西去雁，寄與薄情看。
洪州沈烏盆，塑佛捨三尊。一朝饑凍死，衣不庇其臀。
倚檻寒松偃，連雲一徑橫。就中圖不得，窗戶入江聲。
迢遞投前店，颼飀守破窗。一燈明復暗，顧影不成雙。
偶因華頂宿，擡手摘星辰。不敢高聲語，恐驚天上人。
中原戎馬場，故國虎狼窟。言歸成默傷，念之中心慄。
巖石凝清粹，端然絕世珍。聲清輕楚玉，色潤勝燕珉。
芒葦織簾箔，橫當湖水秋。寄言魚與蟹，機穽在中流。
帆檣共天遠，樓觀與雲平。山閲三分國，江橫十萬兵。
北固橫江盡，東南第一州。六朝都在望，回首倦登樓。
當年花草徑，滿目舊林亭。無復東山妓，空門苔蘚青。
萬歲名虛得，興亡已屢移。樓頭秋夜月，當只似當時。
齊山壓清溪，蒼崖浸老碧。山半古招提，高堂敞虛寂。
携壺上翠微，雅致何今昔。誰知一笑間，俯仰成陳迹。
嶂沒千重霧，江涵萬里天。湘潭送波浪，吳楚會風烟。
茲山甲天下，葱翠自開闢。石磴緣空青，新營眩金碧。
嵯峨幽谷山，寂寞彭澤令。絕境空自奇，高標岌相映。
地僻柴桑古，人亡松菊存。不如彭澤吏，歸去有田園。
暮烟迷海戍，遠水接淮天。拍塞凭欄恨，神京在北邊。
纔入都梁郡，愁登第一山。不堪高處望，未得故疆還。
合肥一都會，世號征戰地。我來值明時，不識兵革事。
曹公教弩臺，今爲比丘寺。東門小河橋，曾飛吳主騎。
巍巍顔魯公，筆正心亦正。凜凜元道州，高節抱幽貞。
故國興亡數，勤民土木嘉。廢臺稱是楚，辨物愧非華。
轉地傾荆水，連天漲洞庭。勢疑吞郡邑，怒欲闢雷霆。
倏忽經狼尾，回旋過虎頭。相看逢白狗，猶自見黄牛。
下馬湯家市，前村數里賒。敗籬瓜少蔓，簇舍荳先花。
羣山關設險，高屋照多陰。晴嵐度丘壑，疏翠上衣襟。
方塘納霽景，一碧共晴寒。微波坐來息，人意亦平寬。
孔明高卧處，龐統舊居時。遇主龍方起，逢辰驥莫追。
鳥泊隨陽雁，魚藏縮項鯿。停杯問山簡，何似習池邊。
峴山不可見，風景令人愁。宜城多美酒，歸與葛强遊。
雲液落山腹，脈與崑崙通。云何山中叟，八十顔桃紅。
二載巴川縣，誰知是與非。還鄉何所有，載得一清歸。
綽約去朝真，仙源萬木春。要知竊桃客，定是會稽人。
一泉流白玉，萬里走黄金。人事有因革，寶源無古今。
險絕昌溪水，如何亦問津。命分毫髮地，利役古今人。
家依楚水岸，身寄洋州館。望月獨相思，塵襟淚痕滿。
鑿開千里地，通得一隅天。疊嶂連三峽，重門扼兩川。
鹿羣上遥岑，雲影抵蒼壁。無客來敲門，倚松讀周易。
殿樓邊翠麓，窗戶俯清湘。遊客匆匆去，高僧白日長。
春花狼藉餘，六出淨煩熱。衲衣凝夜禪，香散深林月。
陰陰松竹合，幽鳥傍人啼。一局枯棋罷，曦輪又欲西。
楚岸卸輕帆，停舟曲江曲。日暮塞鴻歸，春水平橋綠。
野月今宵滿，小庭人共瞻。却愁人去後，殘魄獨窺簷。
盡道春多雨，傷摧花易空。不知春態度，尤在雨陰中。
羽客昔眷此，鍊液奪化功。至今寒雲色，挂樹復凝空。
斧斤戕不死，半蘚半枯槎。寂寞幽巖下，一枝三四花。
不嫌夫婿醜，亦勿厭深村。但得一回嫁，全勝不出門。
呼童汲景華，冷浸枝枝雪。伴我山中人，吟殘半窗月。
佳人天一方，歲暮音書絕。一枝持贈君，猶带去年雪。
何年流水恨，昨夜小橋春。縱有相逢地，都無可寄人。
桃李六宮寂，君王幸石渠。臨鸞悔梳洗，女色不如書。
甚疑牡丹叢，但病皮骨老。不宜入水看，只可隔水眺。
三雄分漢鼎，郊野戰群龍。將軍偶敗北，投子空山中。
杜老情何恨，東風夜雨春。炊粱留客款，剪韮薦時新。
玉燭和薰日，金穰瑞應初。豐年知有象，吉夢兆維魚。
皇統承堯運，朱旗啟漢家。未誅秦始鹿，先斬沛中蛇。
霜深纔吐艷，日暮更饒紅。掩映殘荷浦，馮夷敗菊叢。
瓜香濃欲爛，蓮莟碧初勻。含笑知何處，低頭似愧人。
照眼粧新就，扶頭酒半醒。妖姿隨變化，薄命易飄零。
礬弟墮小白，梅兄憐老蒼。仲氏似白眉，表表金玉相。
鮮鮮金鳳花，得時亦自媚。物生無貴賤，罕見乃爲貴。
芳姿香可人，剛道六郎似。誰謂前哲心，愛蓮比君子。
薄薄沈熏骨，英英玉煉顔。惱人風味別，斗帳夢中閒。
數日相望極，須知意思迷。夢魂不怕險，飛過大江西。
中分爻兩段，風使十橫斜。文上元無分，人前强出些。
種松雨濯髪，折筍春墮指。長嘯歸去來，滄江一天水。
西窗枕寒池，池邊老松樹。渴猿下偷泉，見影忽驚去。
上古有神仙，一去無消息。峨峨碧巖前，獨遺隠仙跡。
長生玄牝門，目擊而道存。班班實可考，老澗生雲根。
游人摩蒼崖，滿手聞異馨。不垂身後芳，何以知仙靈。
珠簾半窗月，修竹一簾風。何事今宵景，無人解與同。
偶與雲水會，不與雲水同。雲散水流去，杳然天地空。
青山有石柱，直插浮雲杪。月明鶴飛來，渾疑舊華表。
雲梯連石磴，香樹鎖松關。林壑疑無路，神仙別有山。
隴頭人未來，江南春幾許。惆悵玉笛聲，吹落臙脂雨。
圯上求西舍，隆中買北鄰。種花行造化，移竹試經綸。
草窩雙樹下，借與定僧居。會得虛空境，坐卧總從渠。
圓頂環珠幡，久與石俱化。我執黄庭經，跏趺坐其下。
縈紆九鎖山，稜層幾疊水。誰令翻其源，銀濤迸石髓。
擘石鬬雷霆，蛟乎爾□怒。會當捲銀河，凌空瀉甘澍。
一柱懸通衢，可望不可進。老仙指謂予，傍邊有捷徑。
滿耳環珮聲，雲根綫寒玉。雨過勿雷吼，老龍鼾正熟。
山泉潄玉琴，塵世誰知音。植杖憩于此，頓消名利心。
斷崖捲銀濤，拍岸雪相濺。去住本無心，曾向岷峨見。
龍馬圖猶在，麒麟使亦傳。羲皇心不死，孔子夢難圓。
折柳繫離船，船行柳條短。頼有枝上花，飄泊隨君遠。
采蓮莫采花，采花損空房。留房結青子，種作明年香。
匆匆采桑女，花雨濕襜袖。春風十二絃，生世未觸手。
浣衣輕浣布，布縷不如絲。□堅猶易穿，布弱從可知。
巉巖古徑幽，疏林閣秋雨。小立蘚花寒，江清魚可數。
杳默閟虛曠，森爽離人寰。玉室非所詣，回首烟中山。
終古鬰岧嶢，東南此撐柱。當時若更高，恐礙日月路。
怪底黄石公，乃是赤松子。蒲柳不自强，一見顙應泚。
胡髯抱嵌巖，白雲擁萬里。若弄華陽珠，我欲割左耳。
上作千仞翔，下作千巖棲。簫韶在何處，蒼梧雲氣迷。
點檢春風事，瓶花最可憐。本根不知處，猶自向人妍。
蟬聲滿秋樹，雲影護晴雷。獨坐西風久，半空飛雨來。
落日下青嶂，歸雲猶未安。倚杖無言久，夕陰生翠寒。
拳石漱芳玉，夢回堪洗耳。客至館於斯，妙處從此始。
野寺無人到，春風掃落花。重尋舊遊處，泉石遶烟霞。
薄翅凝香粉，新衣染媚黄。風流誰得似，兩兩宿花房。
劉阮辭世塵，桃花誰復主。無計殢春風，一夜零紅雨。
原非人力建，造化琢磨成。一枕遊仙夢，蟾波白晝生。
雲水最饒處，輪蹄無到時。夜蟾生佛面，春雪印僧眉。
暮雲無意鎖，春草豈能關。何事棲霞客，從茲去不還。
綺段堆青壁，點綴秋顔色。幾使曉來風，縱橫裁不得。
石壁碎寒流，行人暮已愁。更傾風月耳，無水不生秋。
却隠他山霧，來眠此洞雲。區區麛鹿輩，戰栗敢子群。
翠带懸璫重，凌波步步輕。春深不成怨，錦瑟夜無聲。
無人解妾心，日夜長如醉。妾不是瓊奴，意與瓊奴會。
好酒吃三盞，好花插一枝。思量今古事，安樂是便宜。
雨滴空階曉，無心換心香。井桐花落盡，一半在銀牀。
灧澦拓瞿塘，二孤障瀾蠡。大哉神禹功，天地相終始。
團扇畫方新，金花照席茵。那緣燈下見，更值月中人。
路盡山尤勝，溪深水愈豪。寺樓今不見，依舊五峰高。
落葉秋滿庭，夜深月臨沼。獨坐彈素琴，知音有魚鳥。
使君得佳句，簡存如猗那。着之巖石中，千古不可磨。
三仕寧爲喜，一閑當自修。世情今似古，何必謝交游。
北客相催發，一日舉千帆。遥憐庾開府，歲晚望江南。
地坦容車馬，城空絕戍樓。幾家烟火在，風露冷松楸。
隠君在何許，遺跡此山阿。春風閉門處，回首空烟蘿。
完得一局棋，除此一襲衣。何去何來兮，白雲共依稀。
寂寂中秋夜，含情出玉閨。河長看雁遠，月皎覺雲低。
徐淑古銅鏡，背多青綠花。收藏敢輕慢，曾得照秦嘉。
誰道孤眠苦，孤眠却自强。請看隔宿髻，常是不勞妝。
繡窗同刺繡，女伴喜天晴。剪刀當日暖，妝鏡隠霜明。
春日映朝霞，新妝出絳紗。開簾驚宿鳥，倚樹落危花。
金徽只自秘，玉匣不曾開。梅花難獨弄，袖手待郎來。
榜人㰕舟待，催飯送郎行。獨諳郎食性，厨下自調羹。
日斜未理妝，晝長人易倦。迴撲硯上蠅，墨花濺團扇。
書罷題鍾字，要君知妾心。雖然非白雪，却是重黄金。
面約隨時改，離情睹物含。君風愁少女，妾卉最宜男。
藁砧不可期，蓮子空相託。欲寄一封書，惟愁被姑覺。
積雨带晴霧，閨中事可誇。曙窗留鏡月，寒髻集釵花。
春服初裁綺，寒衣始卸絨。花宿全慵蝶，林摇半暖風。
侵階草逾碧，明窗日漸遲。携針聽語鳥，牽斷繡床絲。
暖氣逼房楹，開簾多鳥聲。竹春思筍嫩，地日識泥晴。
下幃恣午睡，怪殺鳥相呼。起來慵刺繡，窗下理菖蒲。
何處最難禁，思君直至今。雙魚浮水面，對鳥下庭心。
背人解素襪，裂斷寄郎邊。須知銷玉骨，無興步金蓮。
君信問平安，閨中差可歡。竹佳連露倚，雲好下階看。
何物寄殷勤，宮鞋綠錦文。爲郎承素足，指日踏青雲。
冬至宵雖短，孤眠恨自長。枕單寒入夢，窗破月窺床。
昨夜有佳夢，馳書報與郎。隔門須是近，有臭必然香。
遠別當霜雪，留郎且過冬。只愁春色裏，離恨更重重。
情弱抽思長，腕嬌運筆拙。口誦恐易忘，牋書還自裂。
蘭梅逐候舒，種此欲何如。蘭葉堪崇佩，梅花好寄書。
泊舟古岸傍，松柏日已昫。本非同心期，空似西陵路。
湖色開明鏡，巒光列翠屏。雙眉不忍畫，羞對遠山青。
一到空山下，回看遠俗塵。松枝堪作麈，無計贈情人。
若得共此栖，松菊長携手。岸上數株松，何須減五柳。
寄郎以山字，得無無解處。得郎一人來，便可成仙去。
脚下繡宮鞋，殷勤爲郎做。今日貪看山，鳳頭半已破。
躋攀不辭遠，微汗溼紅粉。萬一有桃源，當期郎共隠。
山中白日暗，霏霏雲雨動。信此非巫山，安能入郎夢。
妾在山中來，郎在溪頭住。郎若泛舟尋，莫誤桃源路。
聞郎今日來，日斜何不至。應知篙櫓遲，羨殺雲中翅。
利名何足事，山中樂未央。郎如學耕耨，奴便學蠶桑。
茅屋擁紅爐，聊在山中宿。枉却几上燈，無書供夜讀。
嬌兒漸聰慧，出語解人意。促奴須早歸，恐爺書又至。
寄郎三片玉，至今無報音。深山多古跡，不得共郎尋。
買舟不論價，但願舟不遲。歸時與郎面，不致效秋時。
與君非一身，同戶恒相憶。而況出門去，甯知南復北。
明朝將解纜，叮囑不曾離。文無識頃刻，不久便當歸。
雲氣蓬萊近，山陰草樹香。御風不知遠，仙骨已清凉。
風雨旃檀閣，烟霞鐘鼓聲。定僧今不作，空谷尚傳燈。
天地有此山，植此毛竹久。我本山中人，清風振千古。
娟娟竹影薄，决决溪流淺。風生秋意回，野塘天容遠。
我愛譚田寺，短橋橫碧波。數椽松竹裏，靜處不須多。
漢水連天闊，江雲護曉寒。青青山數點，最好倚欄看。
江雲如鏡平，月當秋夜白。欸乃一聲歌，舟中南北客。
披襟渺無際，一笑碧雲頭。千里當眉睫，何須更上樓。
落日下青嶂，歸雲獨未安。倚杖無言久，夕陰生翠寒。
珠簾半牀月，青竹滿林風。何事今宵景，無人解與同。
春盡花隨盡，其如自是花。從來說花意，不過此容華。
城端築層臺，木杪轉深路。常此候明月，上到天心去。
㬊山孰云靜，漢水亦非動。二見因妄生，仁智何常用。
北岸亭館衆，最先登此臺。臺高望群峰，萬里雲崔嵬。
竹籬如鷄栖，茅屋類蝸殻。靜几默如禪，往來人不覺。
危亭入幽深，正在修篁裏。坐久寒逼人，暫來須索起。
逕源分灙水，衮衮出亭下。橫湖能許深，日夜見傾瀉。
誰此設孏床，頗稱我衰惰。公事凡少休，須來默然坐。
宿露濛曉花，婀娜清香發。隨風入懷袖，累日不消歇。
石磴抱城回，入竹見虛檻。前望佳景多，倚筇聊此暫。
橫湖决餘波，㶁㶁瀉寒溜。日影上高林，清光動窗牖。
小彴過清溪，有亭纔四柱。地僻少人行，翩翩下鷗鷺。
懸流效曲水，上巳娛嘉賓。飲罷已陳迹，那復山陰人。
農桑乘曉日，凌亂如碧油。紫椹熟未熟，但聞黄栗留。
春風有多少，盡入使君家。當與郡人樂，滿園桃李花。
落月照冰湖，曉氣何太爽。兩岸雪烟昏，鳬鷗出深港。
蕭條野人廬，籬巷雜蓬葦。每一過衡門，歸心爲之起。
繁紅層若雲，密綠疊如浪。青帝下尋春，滿園開步障。
叢筠裹圜檐，凈影碧如水。誰識愛君心，過橋先到此。
群魚見新晴，萬鬣戲清泚。忽爾下淘河，驚回入水底。
翩翩彼珍禽，金羽耀寒日。飛落灘上冰，對人連點七。
盤石坐深林，不欲人求見。隔岸誰品弦，數聲拖白練。
春日正晴明，滿園花盛發。勸爾竹木鷄，莫啼泥滑滑。
花開已堪摘，酒熟正好沽。山禽會人意，勸我提葫蘆。
全紅開似鏡，半綠卷如杯。誰爲回風力，清香滿面來。
彩槴縱橫設，雕厨次第開。須防何法盛，直入此中來。
驃騎極豪侈，後房多艷姬。可憐張凈琬，不識半酣時。
何事當清世，歸來詠考槃。近聞新住處，不似在長安。
米鹽辭劇務，宮觀得清資。自取閑官樂，爭教俗客知。
將何寫幽意，有此古桐聲。爲問好彈處，誰來聽蟹行。
身閑無可奈，惟此度晨昏。與客正爭局，聞誰休叩門。
縑緗羅几格，無限有奇書。想在中間坐，渾如獺祭魚。
試品齋中畫，曾無第二流。頑礓與亂篠，應挂在當頭。
日光明駘蕩，天氣暖氤氳。草木遍庭檻，清香朝暮聞。
清飈動蕭瑟，翠樾減婆娑。却愛夜來月，滿窗寒影多。
鐵石枝梢勁，冰霜節目圓。凈摇風苒苒，閑映月娟娟。
翠羽攢何密，青丸綴實繁。誰知人與木，俱是太清孫。
寒溜日涓涓，縈紆小檻前。不知明月下，誰與弄潺湲。
未老先求退，題庵乃自呼。有才須進用，能保此名無。
凈居都葺了，餘地蓋斯堂。不用栽萱草，無憂可得忘。
待闕官期遠，僑居客思多。許時閑日月，願與局中磨。
樹色交山色，蟬聲雜水聲。客懷殊不倦，信馬此間行。
霽色變雲林，寒光混烟水。遥山定何處，渺漭纔可指。
晚靄隔遠岫，秋容入平林。方素僅盈尺，岩谷能許深。
蟹性最難圖，生意在螯跪。伊人得之妙，郭索不能已。
骨甲與支節，解絡尤精研。手足雖爾多，能使如一錢。
短羽已褵褷，弱脛方屴岌。母也向何處，開口猶仰食。
雙幹發寒葩，一枿立紋羽。欲品精妙人，君當二三數。
老櫟抱擁腫，金狨立鬅鬙。當年隴山道，似此見危層。
蒼獐引黄麑，雙耳誰驚立。高原想新霽，町疃見行迹。
疏葦雨中老，亂荷霜外凋。多情惟白鳥，常此伴蕭條。
大雪灑天表，孤峰入雲端。何人向漁艇，擁褐對巑岏。
岡原草木秀，溪谷雲霞媚。君筆誰所傳，獨解吐和氣。
孤峰露蒼骨，疏木聳堅幹。高堂挂虛壁，爽氣來不斷。
乘暇訪閑居，臨行欲所須。急沽龍口酒，忙打佛前魚。
我愛仙居宰，接人推至誠。一官厓岸絕，百志惠慈生。
四海兵今息，耕夫未得知。黄粱不敢吃，碗尚半蒿藜。
逐處隨青草，生來不識愁。旱田乾欲死，拍手也須謳。
幾樹濃於茜，斜陽景最幽。忽因風雨盡，全減十分秋。
中國浮圖盛，祈禳漸不過。吾民非獨困，山鬼恨尤多。
一堠居市廛，百堠居林莽。土木若有情，山中亦惆悵。
憶在山中日，溪邊把釣鈎。相逢恐驚起，招手却回舟。
至音不可收，今人滯形器。欲知古樂心，山中此聲是。
衝市柴魚集，應山鷄犬號。問知人苦樂，米價不多高。
寂寞真龍去，雩壇血不乾。世情多冷暖，對此鼻辛酸。
憶得別離日，鄉橋柳脚斜。讀君詩一轉，全似到吾家。
琴鶴爲友朋，出入常拂拭。生來節便高，故有扶危力。
佞舌兒女柔，異教蜩螗喧。豈能聽蛙黽，靜枕詩書眠。
插屋數竿網，穿籬幾尺船。水鄉菱芡足，不著免租錢。
仲尼一旅人，吳楚據南面。不知千載下，究竟誰貴賤。
賜也相國尊，子思終不慕。乃知古今士，輕重復內顧。
涕淚昨辭親，酸心今別子。舟陸空相望，摻袂即千里。
青青水中蒲，根葉自勾带。今我不如彼，望君萬里外。
青青水中蒲，秀色宜三春。常苦秋氣早，飄飄悲路人。
青青水中蒲，誰能移之陸。婦人繫所徇，憔悴甘獨宿。
北山三千里，歸來已近邊。如何聞鼓角，晨坐更悽然。
聳節偶相並，雪霜終不迷。應将古人比，孤竹有夷齊。
流水應無極，東流向海城。殷勤囑雙鯉，爲寄别離情。
海上春常早，相思正一涯。北風吹雪盡，遙想折梅花。
能懷望鄉思，慎勿上東樓。海氣常常霧，淮聲故故愁。
丹成雞犬去，鼎在陵谷遷。惟有千年鶴，時來浴水邊。
高臺映水末，極望有層軒。覽物惟長嘯，逢人未始言。
悠悠轉小棹，漾漾逐浮萍。載酒和嘉月，投篇弔獨醒。
淺水通漁艇，低花損帽簷。東風日夜起，幽興此中添。
東池種蓮子，紅白間稀疏。夏木陰成後，君看錦不如。
陳漁何處好，層觀倚高城。快意屠門嚼，安知萬里鯨。
孤嶼曲池中，芳菲四面同。春愁隨雀舫，繚繞未曾窮。
絳節朝何所，白蜺空此堂。神仙詎學得，客到彊焚香。
清源秪數尺，知是鍊丹餘。安得棲真子，相邀肘後書。
層岡南面起，仰見檀欒姿。詰曲成幽洞，因堪象武夷。
長楸蔭柏堂，小枝猶合抱。得地遂天年，斧斤安敢到。
紅玉誰家女，雙曈如水流。映花看漢使，不覺墜搔頭。
紅玉誰家女，眀豔奪青春。羞人不得語，含笑卻成嚬。
翠霞金縷衣，獨立翳斜暉。無奈春風蕩，吹人只欲飛。
春風能吹衣，不能解人意。使我爲朝雲，與君從此逝。
留滯江南久，今來萬里歸。春風稍和暖，作意入雲飛。
好去北歸鴈，憑將千里書。潼關何日到，送目故愁予。
月色初元夜，花香翦綵春。而公高陽客，翻作獨醒人。
區脫逢歸驛，作書憑寄聲。那知夢識路，先入大梁城。
綠水池光冷，青苔砌色寒。竹深啼鳥亂，庭暗落花殘。
跗蕚晴相照，芳香暖競飄。波翻蜀地錦，霞萃赤城標。
種萱不種蘭，自謂憂可忘。綠葉何萋萋，春愁更茫茫。
圖書如蘧廬，吏事累志意。招邀即逍遙，醉寐自棄置。
荒徑惑東西，回環極翠微。空持征鳥意，長作準繩飛。
修竹仍封雪，交渠已泮冰。那知四時改，獨有醉騰騰。
去去百憂集，回頭歸路迷。紛然萬行淚，自逐水東西。
灑落烟紈薄，肖翹物象奇。坐愁冰鑑釋，深恐夏蟲疑。
沙漠惟逢雪，燕谿不見春。聊將曾折柳，留待未歸人。
冰澗縱横水，風松高下聲。遠遊應易老，跋馬更凝情。
寒事欲無幾，春歸方有期。嘉辰正須醉，愛日爲君遲。
香卷風飄幌，燈昏雨映簾。客愁渾不寐，更覺漏聲添。
今夜閨中月，應憐破鏡輝。南飛烏與鵲，爲我報將歸。
薄宦遭百舌，不如歸去來。提壺沽美酒，泥滑滑如苔。
聞道珠履客，今朝黄綬歸。定知高士貴，一府莫言非。
涼風千箇竹，疏雨萬枝蓮。自是清無寐，非關醉不眠。
翠石琅玕色，長楊風雨聲。不須醉劇飲，此地有餘清。
春渡遼東海，星回幕北天。悠悠鄉國别，明日便經年。
山盡寒隨盡，春歸客亦歸。一杯分歲酒，送臘强依依。
蒼茫六合外，渺莽三皇初。近既未必有，遠亦未必無。
菩薩號文殊，禪堂名曲講。語默本同源，名實不相愯。
羽觴泛中流，坐傍修竹里。右軍期不來，白鷗自飛起。
北地凝陰盡，千門淑氣新。年年金殿裏，寶字貼宜春。
麗日凝丹闕，光風拂紫闈。欲知春色早，先上赭黄衣。
正道儀中閫，柔風表六宮。一傾春日酒，萬壽與君同。
未染仙人杏，偏柔帝女桑。應知蠶事早，不獨鬭年芳。
御柳依然綠，宮苔取次生。黄鸝深處語，不似舊時聲。
平昔歌聲斷，凝塵滿畫梁。昭陽新奏曲，誰得奉君觴。
翠縷争垂柳，紅酥旋點花。林中都未有，疑是舊年華。
玉殿聞春到，羅衣照地紅。君恩深漢帝，不惜舞東風。
萬里關山静，清陰滿塞榆。如何金殿裏，猶獻辟兵符。
瑞日浮丹闕，仙雲滿玉輿。更傳長命縷，寶曆萬年餘。
泰一扶皇運，真人感赤精。更逢端午節，君德萬方明。
御醑璩杯白，仙風羽扇清。靈符不須進，漢壘已銷兵。
萬里来珍貢，風瀾静四溟。魚龍驚咒水，神霧忽生庭。
兩儀坤載厚，四海母儀深。願上菖花酒，年年聖子心。
漢殿炎風少，輕凉已動衣。每来觀織室，不許夜停機。
仙艾垂門綠，靈絲遶戶長。何人握彤筦，金殿紀多祥。
有德名終大，無爲福自延。更聞天子孝，薦术助長年。
寶縷千祥集，靈符百疫犇。天人無限福，未老見曾孫。
複道青槐合，琱盤碧李新。百靈扶繡戶，不假艾爲人。
玉作仙家殿，都無暑氣侵。猶裁葵葉扇，常有愛君心。
繭館桑陰合，新絲已上機。憂勤不知暑，親織衮龍衣。
金屋風光别，仍逢令節新。争傳九子糭，皇祚續千春。
五月炎風熾，憂勤紫掖中。催裁恤刑詔，曉下未央宮。
金縷黄龍扇，蘭芽翠釜湯。君王回浴殿，步輦自生香。
繞臂雙條達，紅紗晝夢驚。連吹紫雲曲，不及晚籹成。
綠艾初垂戶，青菰已薦觴。人歸宮殿午，偏覺晝陰長。
芳菲不得駐，會取餘春還。欲知回首處，渭曲蒼茫間。
主人耽詩書，樂道深居久。挾策往來遊，東岡復南畝。
濁酒不取味，素琴無復絃。何須更清論，相見自蕭然。
蒼蒼竹林暝，鬰欝松氣寒。縱横興來筆，欹側醉中冠。
褰裳涉幽澗，日落煙巖空。躊躇待新月，長嘯来清風。
夏木繞茅廬，棋酒資清宴。密葉綠藏枝，空聞黄鳥囀。
華館壓清波，坐待南風至。須知明牧賢，善達吾君意。
晨暮響寒泉，飛輪駛風轉。士飽氣益振，輕與先零戰。
依依煙未歇，漠漠風初靜。浮花滿波面，不見參差影。
軍中富餘暇，飛蓋南城隈。雍容陪後乘，一一應劉才。
雕簷日華動，滉瀁照漪漣。四月芰荷滿，不似在窮邊。
枝分清淺流，縱横貫城市。還如恩在人，潤澤無終既。
逼漢敞高巖，緣雲結飛閣。東山草樹曛，致足登臨樂。
風柳動蕭疏，寒星浸寥落。中宵四寂然，時有遊魚躍。
汀沙落席帆，岸柳縈單舸。小市遠微茫，簇水初燈火。
蔡水僅成波，不若江湖濬。誠無傾側憂，纜弱終難進。
喧喧桃李蹊，何妨笑幽草。但願保天真，徐共春風老。
褵縰出短蒲，毰毸浴清水。物忌太鮮明，何妨染泥滓。
翩然下林表，不憚風湍惡。得雋輒高飛，爲君羞擊搏。
弱篠絓輕絲，盡日寒溪側。獲少近知無，溪魚皆爾識。
紅塵晝夜飛，車馬古今迹。獨憐道傍柳，慘淡少顔色。
冉冉河洲曉，晴霞登木杪。稍見水煙開，孤舟天際小。
杳杳河洲晚，客行殊未返。目隨林鳥還，心共征鴻遠。
寂寂河洲夜，蘆花繞墟舍。孤客久未眠，窗燈落寒灺。
漠漠河洲雨，依稀辨村聚。時哉鷗鳥羣，凌亂爭鳴舞。
曲逆從漢祖，出奇誰與讓。一朝寄天下，不及王陵戇。
海客久藏機，鷗知人未知。如何毫末利，管鮑亦相欺。
我得聖俞詩，於身亦何有。名字託文編，佗年知不朽。
我得聖俞詩，於家果何如。留爲子孫寶，勝有千年珠。
古人吹簫者，以和虞韶聲。後世不復貴，給喪仍賣餳。
去寺猶一里，隔林聞水聲。安知客乘興，山下遠相迎。
遊人戀山水，日晏澹忘歸。但愛雲煙好，那知僕馬饑。
洛水寒可涉，長汀柳飛葉。節物先無期，自與幽懷愜。
清波見白鷗，靜林聞啄木。泉細入平沙，雲閑出幽谷。
芳洲晚日鮮，曲岸新雨好。紅薇點圓荷，金䔲出幽草。
坐嗅白蓮蘃，卧看青竹枝。閑齋不成寐，起讀聖俞詩。
文藻兼名理，三吳第一賢。鄉心幾千里，飛鴈滿秋天。
籬下多新菊，淵明歸思長。主人方愛客，未得傲羲皇。
君念東歸日，應須晝繡榮。當令故關吏，還識棄繻生。
節物都何晚，佳辰容易過。黄花不足念，當奈酒杯何。
陟屺寺南山，曾陪半日閑。春來夢攜手，宛在白雲間。
夢覺繁聲絕，林光透隙來。開門驚烏鳥，餘滴墮蒼苔。
昔曾驅瘦馬，衝雪過滎陽。不悟當時景，蕭然在此堂。
閣上新文卷，欲逢知已開。相思不能已，欹枕夢君來。
寒食無佳賞，芳菲半已空。夜來逢勝友，末至負東風。
平江欲上潮，古木自蕭蕭。兩岸饒葭葦，寒波浸寂寥。
淋淋出海門，百里雪花噴。坐看東歸去，平沙空有痕。
客路逢佳節，無歡更益愁。前山造雲日，登陟不因遊。
鐘漏初傳曉，滿窗風雨寒。東岡行可種，欹枕不成安。
京洛風塵裏，相逢眼盡青。故人多密近，誰誦四隅銘。
待詔久公車，囊装半已虚。雄文雖雅麗，未得似相如。
嶺上雙流水，猶知會合時。行人過於此，那得不相思。
偃蹇登脩阪，高侵雲日間。幾人征戍客，跋馬望家山。
塞下春寒在，東風雪滿鬚。河陽機上婦，知我苦辛無。
柳似妖饒舞，花如爛漫粧。那堪隴頭水，嗚咽斷人腸。
空外遊絲轉，飄揚似妾心。别來今幾日，彷彿近雕陰。
從與夫君别，寒花幾度春。坐愁芳樹老，況乃鑒中人。
塞北爲君戍，江南是妾家。遙知關外雪，只似嶺頭花。
驛使何時發，憑君寄一枝。隴頭人不識，空向笛中吹。
林下脫雙履，窗邊掛幅巾。閑堂風掩戶，斷嶺月窺人。
顧我虛罍恥，知君餘瀝多。庭前有春雪，如此薄寒何。
飛蓋共徘徊，西園高宴開。秋雲惜明月，留待庾公來。
韊矢迎山驛，軺車下帝臺。夜看牛斗分，應有使星来。
曉棹旌旗迥，暮河鉦鼓喧。商船極目避，漢使一何尊。
吳釀木蘭春，紅鱸白錦鱗。玉盤聊下筯，初識紫絲蓴。
岫貼晴天闊，舟緣石岸深。遙知作書處，纜裊綠波心。
沙溆鸖爭飛，波光可染衣。松江異淇水，信美不如歸。
野釣披榛竹，無人知往來。高空飛不下，鷗鳥已相猜。
金馬春寂寂，穠桃隨意開。夕風零落盡，不待主人來。
下馬久徘徊，林芳殊未開。春風真有意，須待主翁來。
草樹弄春暉，家家倒載歸。誰憐獨醒客，日暝掩雙扉。
車馬東城路，芬芳數里塵。風光不相待，愁殺未遊人。
咫尺東園樂，無如簿領何。春風連夜惡，聞道落花多。
城樓傳晚鼓，稍稍訟庭稀。起拂衣中土，還騎款段歸。
野菊荒無數，班班初見花。徑須求一醉，試遣問東家。
西家壺已倒，次第向東鄰。朱戶如堅閉，黄花惡笑人。
主人倦邀客，寂寞委蒼苔。此日開無益，明年不復開。
山澤欲焦枯，炎光滿太虚。不知天地外，暑氣復何如。
爛漫不解賞，飄零空慘悽。殘紅正滿地，不忍踏芳蹊。
肇履璿璣曆，重飛緹室灰。寒隨土牛盡，暖應斗車回。
鸞路迎長日，農祥正曉天。九垓同燠沐，萬物向蕃鮮。
盛德方迎木，柔風漸布和。省耕將效駕，擊壤已聞歌。
候鴈来歸北，寒魚陟負冰。相烏風色改，暘谷日華升。
盛德初臨震，陽和已動坤。發生天施大，厚載母儀尊。
種桃臨玉井，裁勝刻金花。借問此何處，崑山王母家。
長樂曉鐘殘，皇輿入問安。東風猶料峭，冒絮禦餘寒。
母德思齊盛，天心奮豫初。青暉凝輦路，佳氣擁宸居。
暖日初添刻，柔風乍襲衣。弄孫時哺果，觀織屢臨機。
膾肉紛銀縷，蘭芽蔟紫茸。太官遵舊俗，歲歲與今同。
穜稑獻新種，禕褕澣舊衣。玉鈎隨步輦，行看采桑歸。
樛木猶藏葉，夭桃未作花。六宮歌逮下，四海詠宜家。
溝暖冰初斷，牎晴雪半消。餘寒不足畏，塗壁盡芳椒。
壁带非煙潤，金鋪霽景鮮。繡功添采縷，和氣入繁絃。
翦綵催花發，開簾望燕歸。藏鬮新過臘，習舞競裁衣。
到官今十日，纔得一朝閑。歲晚愁雲合，登樓不見山。
行盡兩京路，將登六里山。全家空洒淚，知是幾時還。
賈誼因才逐，桓譚以讖疏。古今常似此，吾道竟何如。
鄭興親未葬，張籍眼多昏。何時解印綬，歸去卧山村。
白頭厭郎署，病眼欲分司。寸心猶未决，所顧在妻兒。
昔是優賢地，今爲省過州。非賢亦非過，醉卧懷嵩樓。
昨夜三更後，姮娥墮玉簪。馮夷不敢受，捧出碧波心。
但存心裏正，無愁眼下遲。若人輕著力，便是轉身時。
先帝升遐日，詞臣寓直時。柩前書顧命，筆下定鴻基。
秋近草蟲亂，夜遥霜月寒。扇聲猶泛暑，井氣忽生秋。
唐虞得良弼，姬孔是前身。尼丘鐘骨骼，嵩嶽與精神。
遲日下金殿，香雲藹玉爐。苑花迷晚蝶，宮樹集寒烏。
逈與群芳異，含芳向暮春。不如松柏木，常保歲寒新。
賢才思述作，崖石尚磨礱。元才詞華麗，顔公筆跡雄。
筆跡因難泯，詞華詎可磨。二賢名不朽，千古著山阿。
栽培萬杉樹，延納五峰雲。蓮社松門接，陶居柳徑分。
常欲棲山島，閑眠玉洞寒。丹哥時引舞，來去跨雲鸞。
和氣生金殿，微風轉畫旗。年年好春色，先是帝先知。
迎氣來歸祚，宜春祝降祥。皇心勤治切，應喜寸陰長。
醇醴浮金斝，柔蔬飣玉盤。嘗新兼介壽，齊奉兩宮歡。
晝漏新添刻，春寒早放班。恩隨寬大詔，一日徧人間。
位歷三朝重，風行四海深。坐將仁厚意，潜助發生心。
銅霤消殘凍，朱樓拂早霞。傳聲回步輦，來賞小桃花。
視膳回天仗，含飴樂聖辰。定應彤管筆，書美繫王春。
正閫成王化，開宮奉母儀。身當四海養，壽祝萬年期。
玉律生陽早，金鋪上日遲。枝間雙鵲語，應是報春祺。
平曉開朱戶，輕寒御練衣。宮童移鈿扇，慶壽早期歸。
后德侔姬國，嬪風協舜家。進賢陽爲長，修教月增華。
春色平明到，微風弄綵幡。稍回宮柳弱，更助壁椒溫。
暖日暉暉動，清渠泱泱流。六宮修歲事，拂拭採桑鈎。
臘雪餘香徑，朝暉上綺甍。翠生蘭蕙色，和入管絃聲。
重錦褰粧幕，輕羅換舞衣。釵頭雙燕子，先向社前飛。
暫來還復去，夢裏到長安。可惜終南色，臨行子細看。
歷歷山頭雪，冷冷松下風。樽中亦有酒，恨不與君同。
不獨山頭白，人頭亦垂素。積雪有時消，青山色如故。
誰謂花庵小，纔容三兩人。君看賓席上，經月有凝塵。
誰謂花庵陋，徒爲見者嗤。此中勝廣廈，人自不能知。
極目千里外，川原繡畫新。方知平地上，見不盡青春。
驚風動地起，遊客望山行。若待佳辰去，應無好事名。
萬木吼穹谷，駑駘屹不前。猶勝望塵客，佇立九衢邊。
道傍行采藥，石底卧題名。野老相迎拜，谿童乍見驚。
山鳥勸人飲，山蟬笑我狂。歸時興未盡，不得看斜陽。
嘉客念歸程，泥深未可行。今朝陰又重，春雨亦多情。
客到暫開扃，春蕪生滿庭。主人殊不顧，修竹爲誰青。
我樂非君樂，君憂非我憂。蓬蒿與溟渤，終老不同遊。
人物競紛華，驪駒逐鈿車。此時松與柏，不及道傍花。
辛夷花爛開，故人殊未來。愁看柳漸綠，忍更折殘梅。
疊石溪上春，茅茨卜築新。前言如不踐，山蟬又笑人。
瞑目思千古，飄然一烘塵。山川宛如舊，多少未來人。
獨樂園中客，朝朝常閉門。端居無一事，今日又黄昏。
客到暫冠带，客歸還上關。朱門客如市，豈得似林間。
野性思歸久，籠樊今始開。雖知主恩厚，何日肯重來。
雖道長安樂，爭如在隴頭。林間祝聖主，萬歳復千秋。
取醉非無酒，忘憂亦有花。暫來疑是客，歸去不成家。
桃李都無日，梧桐半死身。那堪衰病意，更作獨遊人。
惟知負米樂，不覺抱關卑。出處兩得意，是非皆自知。
野迥秋光滿，逕微朝露寒。登高與行遠，餘力尚桓桓。
但有歲寒心，兩三竿也足。虬騰雙角直，鯨噴兩鬚長。
金山一拳石，出髻如溟漲。天外辨兩潮，江南分列嶂。
舟航日上下，車馬不少閑。近邑湊商賈，遠峰自雲煙。
金城環雉堞，雲屋瞰闤闠。雙林聳江右，九隴覘天外。
東西橫塘裏，積疊崑嶺玉。潛鱗知幾何，還待春風觸。
朱門謝俗客，幽齋敘友人。澄瀾鑒止水，高節看叢筠。
春歸閬風家，功入天匠手。能將五色雲，點綴當戶牖。
三冬修竹色，六月芙蕖風。軒窗復起處，盡入菱花中。
千峰起華陽，一水連天漢。初月正沉鈎，隱然飛兩岸。
雲山日在眼，飛觀復看雲。願似崇朝雨，飄揚靜世氛。
臺高上霄漢，人遠絕囂紛。秋中午夜靜，萬里無纖雲。
琴躋積翠外，絺結穹隆間。軒檻最佳處，四顧惟江山。
泉聲日琮琤，泉水深浩渺。可愛主人心，亭中狎鷗鳥。
心休忘物我，道勝一軒靜。隱几度朝晡，可嗟人畏影。
亭出竹更密，林幽人不知。能教三伏景，變作九秋時。
物來言有應，事去言自忘。翛然一榻上，聊可傲羲皇。
葉上花露泣，軒前紅日長。遊風復爲誰，時送席間香。
危欄試睡聽，空翠如何把。悄悄憂世心，臨風一傾瀉。
溪橋入庭下，杖履可忘憂。誰識釣璜翁，有時拋直鈎。
流水彎還來，羽觴酬酢競。應有蘭亭篇，邦人起歌詠。
夏綠分照水，秋香仍滿地。吳宮誰教戰，一一盡妖媚。
深深惟使君，草草學田舍。持此歸與心，隨時自瀟灑。
結庵已忘情，植竹更端操。迢遙月上床，習靜誰能造。
遠分穰下美，移植使君園。何人爲修貢，佳味上雕盤。
天香分外清，玉色無奈白。誰向瑤池遊，依稀太真宅。
城上望南園，園深知幾許。啼鳥聞間關，遊人不知處。
幽溪入疏篁，翠色連遠塢。清夜天風來，不隔鸞鳳語。
凝霜壓寒蘆，白月鋪凈練。誰起落梅聲，愁人淚如霰。
盈枝紅欲滴，照水色更好。朝暮幾回新，何用催秋老。
蒹葭何紛披，湖水還詰曲。誰言江渚間，亦有雙鷺宿。
臺外遶佳山，臺中垂暇日。齪齪絳守居，徒勞誇紹述。
湖源深可釃，溪水清能照。坐見落花來，不知春色老。
暉暉藍田山，山下多綠玉。安得結茅茨，林間許容足。
唐蒙諭巴蜀，通道至卭僰。列郡徼西南，夷居半巖壁。
昔日聞蘇小，今朝見小蘇。未知蘇小貌，得似小蘇無。
空遺費仙跡，不見庾公遊。草木皆新色，江山餘故愁。
海色連四明，仙舟去容易。天籍豈輒問，不是卑朝士。
海內中和日，雲間上巳辰。笙歌九天半，花木十洲春。
寒日邊聲斷，春風塞草長。傳聞漢都護，歸奉萬年觴。
本是無家客，那堪任便遊。順風加櫓棹，船子下揚州。
團團離海嶠，漸漸出雲衢。此夜一輪滿，清光何處無。
要去不得去，要住不得住。打破大散關，脫卻娘生袴。
掣電引狂雷，晝天忽成暮。萬里瀉銀河，四簷垂瀑布。
爲湖始何人，人賢物亦久。所以甘棠名，百年猶不朽。
溪流去無窮，路遠更難盡。信步到橋邊，望中千里近。
青青林間竹，有亭才袤丈。林深隔囂塵，人間見真尚。
明月照寒宵，湖水白如晝。縱覽泊中流，清光應可就。
乘震司春令，先天布政經。人時頒鳳曆，農事視龍星。
光宅唐堯日，暄和太昊春。德如天溥愛，性與帝同仁。
西昴昏當午，諏訾旦在東。聖君南面治，常候四星中。
氣至風條達，陽升土墳盈。芸芸生物遂，兩兩泰階平。
聖詔頒寬大，天恩遍邇遐。雷風孚號令，草木動萌芽。
寶曆書推律，春觴頌獻椒。年年似今日，三萬八千朝。
九扈方司啟，潛陽已發春。瑶觴進椒柏，眉壽祝靈椿。
冬至四十六，三陽生此辰。帝令天下壽，鑽燧教斯民。
晝景添宮漏，慈闈念女功。常時浴蠶日，親到濯龍宮。
愛敬承三殿，慈柔化六宮。常膺萬春祝，永繼二南風。
甲觀翔雲覆，新宮書漏長。柳條初弄色，梅蕊已飄香。
曉漏催銀燭，新春趁賀朝。御香烟馥郁，宮佩影飄颻。
歲近寒風薄，宮深愛日遲。欲知春到處，梅杏有新枝。
崖懸怯吾顧，潭空沁我心。匪斯涉遊趣，敬慎識官箴。
武林王居士，與子俱學佛。以財供佛事，不自費一物。
我行天即雨，我止雨還住。雨豈爲我行，邂逅與相遇。
寒時暖處坐，熱時凉處行。衆生不異佛，佛即是衆生。
定林自有主，我爲林下客。客主各有心，還能共岑寂。
惠施說萬物，槃特忘一句。寄語讀書人，呶呶非勝處。
雲從鍾山起，却入鍾山去。借問山中人，雲今在何處。
雲從無心來，還向無心去。無心無處尋，莫覓無心處。
閉戶欲推愁，愁終不肯去。底事春風來，留愁愁不住。
佇立望鍾山，陽春更蕭瑟。暮尋北郭歸，故繞東岡出。
日日思北山，而今北山去。寄語白蓮庵，迎我青松路。
諸偶緣安有，實相非相偶。雖神如季咸，終亦失而走。
空懷誰與論，夢境偶相值。莫將漱流齒，欲挂功名事。
前日石上松，斸移沙水際。青青折釵股，俯映幽人砌。
侏優戲場中，一貴復一賤。心知本自同，所以無欣怨。
聊行弄芳草，獨坐隠團蒲。問客茅簷日，君家有此無。
染雲爲柳葉，剪水作梨花。不是春風巧，何緣有歲華。
溝港重重柳，山坡處處梅。小輿穿麥過，狹徑礙桑回。
霹靂溝西路，柴荆四五家。憶曾騎款段，隨意入桃花。
檐日陰陰轉，床風細細吹。翛然殘午夢，何許一黄鸝。
日浄山如染，風暄草欲薰。梅殘數點雪，麥漲一溪雲。
我自山中客，何緣有此名。當緣琴不鼓，人不見虧成。
細書妨老讀，長簟愜昏眠。取簟且一息，拋書還少年。
久不在城市，少留心悵然。幽芳可攬結，佇子飲雲泉。
此物非他物，今吾即故吾。今吾如可狀，此物若爲摹。
荷葉參差卷，榴花次第開。但令心有賞，歲月任渠催。
一公持一鉢，想復度遥岑。地瘦無黄犢，春來草更深。
爲憶去年梅，凌寒特地來。閏前空臘盡，渾未有花開。
西崦水泠泠，沿岡有洊亭。自從春草長，遥見祇青青。
神闕澹朝暉，蒼蒼露未晞。龍車不可望，投老涕霑衣。
可憐臺上穀，轉目已陰繁。不解詩人意，何爲樂彼園。
故作酴醿架，金沙祇謾栽。似矜顔色好，飛度雪前開。
五柳柴桑宅，三楊白下亭。往來無一事，長得見青青。
李白今何在，桃紅已索然。君看赤松子，猶自不長年。
隨月出山去，尋雲相伴歸。春晨花上露，芳氣著人衣。
淮口西風急，君行定幾時。故應今夜月，未便照相思。
榮祿嗟何及，明恩愧未酬。欲尋西掖路，更上北山頭。
北山雲漠漠，南澗水悠悠。去此非吾願，臨分更上樓。
南浦隨花去，迴舟路已迷。暗香無覓處，日落畫橋西。
雲與淵明出，風隨禦寇還。燎爐無伏火，蕙帳冷空山。
出谷頻回首，逢人更斷腸。桐鄉豈愛我，我自愛桐鄉。
江水漾西風，江花脫晚紅。離情被橫笛，吹過亂山東。
苦霧藏春色，愁霖病物華。幽奇無可奈，强釂一杯霞。
馬上逢歸燕，知從何處來。貪尋舊巢去，不带錦書迴。
翩翩白鳬鷗，汎汎水中游。西來久不見，夢想在滄洲。
經世才難就，田園路欲迷。慇懃將白髮，下馬照青溪。
歲熟田家樂，秋風客自悲。茫茫曲城路，歸馬日斜時。
十載九華邊，歸期尚渺然。秋風一乘傳，更覺負林泉。
官身有吏責，觸事遇嫌猜。野性豈堪此，廬山歸去來。
山雞照淥水，自愛一何愚。文采爲世用，適足累形軀。
證聖南朝寺，三年到百回。不知牆下路，今日幾荷開。
桃李石城塢，餉田三月時。柴荆常自閉，花發少人知。
卧聞黄栗留，起見白符鳩。坐引魚兒戲，行將鹿女遊。
宿雨清畿甸，朝陽麗帝城。豐年人樂業，隴上踏歌聲。
欲尋阿練若，曳屐出東岡。澗谷芳菲少，春風著野桑。
去歲別南嶽，前年返泐潭。臨機一句子，今日遇同參。
雄也營身足，聃兮悞汝多。捐書知聖已，絕學奈禽何。
舉族貧兼病，煩君藥石功。長安何日到，一一問歸鴻。
軋軋櫓聲急，蒼蒼江日低。吾行有定止，潮汐自東西。
蕩漾舟中客，徘徊樓上人。滄波浩無主，兩槳邈難親。
新春十日雨，雨晴門始開。靜看蒼苔紋，莫上人衣來。
浄相前朝寺，荒凉二十秋。曾遭減劫壞，今遇勝緣修。
將母邗溝上，留家白紵陰。月明聞杜宇，南北總關心。
幽蘭有佳氣，千載閟山阿。不出阿蘭若，豈遭乾闥婆。
岸迥重重柳，川低渺渺河。不愁南浦暗，歸伴有姮娥。
愛此江邊好，留連至日斜。眠分黄犢草，坐占白鷗沙。
斷取滄州趣，移來六月天。道人三昧力，變化只和鉛。
蒲葉清淺水，杏花和暖風。地偏緣底綠，人老爲誰紅。
芳草知誰種，緣階已數叢。無心與時競，何苦綠匆匆。
橫絕潺湲度，深尋犖确行。百年同逆旅，一壑我平生。
獨卧南窗榻，翛然五六旬。已聞鄰杏好，故挽一枝春。
獨卧無心起，春風閉寂寥。鳥聲誰喚汝，屋角故相撩。
黄雀有頭顱，長行萬里餘。想因君出守，暫得免包苴。
風駛柳條乾，駝裘未勝寒。慇懃陌上日，爲客暖征鞍。
北客憐同姓，南流感似人。相分豈相忘，臨路更情親。
池散田田碧，臺敷灼灼紅。年華豈有盡，心賞亦無窮。
迢迢建業水，中有武昌魚。別後應相憶，能忘數寄書。
牆角數枝梅，凌寒獨自開。遥知不是雪，爲有暗香來。
春半花纔發，多應不奈寒。北人初未識，渾作杏花看。
執手乍欣悵，霜毛應更新。依然舊童子，却想夢前身。
道人今輟講，卷裓寄松蘿。夢說波羅蜜，當如習氣何。
一切法無差，水牛生象牙。莫將無量義，欲覓妙蓮華。
碧蕪平野曠，黄菊晚村深。客倦留甘飲，身閑累苦吟。
夢長隨永漏，吟苦雜疏鍾。動蓋荷風勁，沾裳菊露濃。
迸月川魚躍，開雲嶺鳥翻。徑斜荒草惡，臺廢冶花繁。
泊雁鳴深渚，收霞落晚川。柝隨風斂陣，樓映月低弦。
漠漠汀帆轉，幽幽岸火然。壑危通細路，溝曲繞平田。
休公遂不起，難料復難忘。玉骨隨薪盡，空留一分香。
春雪墮如簁，渾家醉不知。泥留虎鬥迹，愁殺路傍兒。
花下一壺酒，定將誰舉杯。雪英飛落近，疑是故人來。
檐雨亂淋幔，風悲蘭杜秋。相看更促膝，人老自多愁。
片雲頭上黑，淅淅野風秋。室婦嘆鳴鸛，分爲兩地愁。
相看不忍發，慘澹暮潮平。語罷更携手，月明洲渚生。
掃地待花落，惜花輕著塵。遊人少春戀，踏去却尋春。
溪橋接桑畦，鈎籠曉群過。今朝去何早，向晚蠶恐餓。
風吹洞口雲，水動山頭月。野老時問人，前村多少雪。
橋橫葛仙陂，住近楊雄宅。主人胡不歸，爲我炊香白。
牛斗東邊窄，三吳西角深。山能醒客酒，江會冷人心。
濟川須用楫，罔水戒行舟。四海風波路，安眠是勝遊。
終夜雨瀟瀟，悶殺孤舟客。滴滴打蓬聲，錯訝靈妃瑟。
秋夜凈無雲，嫦娥展孤鏡。灝氣浸澄波，蕩漾光還定。
極浦一帆回，招招近岸開。倚船試相問，莫是故鄉來。
喚侶下寒汀，爭宿蘆花萼。夜半漁翁過，驚起還飛落。
野煙寺初暝，僧添寶篆香。鯨音送殘照，敲落楚天霜。
日落大江頭，返照江村裏。獨有羨魚翁，垂綸收不起。
茅屋開山脚，嵐光映日光。行人消野興，個個醉壺觴。
江上雪紛紛，風寒天已暮。中有泛舟人，興盡迷歸路。
苔徑傍巖斜，林間是道家。夜潭魚戲月，春地鹿眠花。
國初吾鄉民，萬戶一逢掖。蓋自咸平後，俊髦始接迹。
飲散齊山晚，夕陽秋浦紅。不須鞭五馬，十里聽松風。
駐馬綠陰下，離人正憶家。可憐桃李樹，猶有未開花。
清香無物敵，粉葉自成圍。白玉瓏璁髻，珍珠纓絡衣。
西湖頻送客，綠波舟檝輕。春入蘿徑靜，浪花翻遠晴。
平地三尺雨，農家三尺金。我願此雨力，生穗長如林。
耕得紫玻璃，鑿成天馬蹄。潤應通月窟，洗合就雲溪。
貞觀得奇士，子孫宅荆土。一家五百口，六世同所處。
未識春風面，先聞樂府名。洗粧濃出塞，進艇客登瀛。
春從花際來，却向天邊去。鶑蝶空徘徊，尋春不知處。
春去無多日，勤來把酒巵。殘花聊點綴，猶勝對空枝。
游騎來逢雨，寧全是折磨。山神應洗路，恐惹俗塵多。
泠泠西穴間，終日滴甘乳。道傍渴者多，切莫飲豺虎。
一峰如龜橫，得自禪翁說。衆山迤邐來，宛然此前列。
來時簾捲晝，坐久竹移陰。有待無消息，南窗睡興深。
久歷金門貴，未酬黄屋知。如聞天祿客，抱恨作銘時。
終南際滄海，千里張屏風。落月沈山西，朝陽生嶺東。
天游神不虛，火解形復見。明明學道心，不與劫火變。
舊怪神仙事，燕齊得浪傳。丹青此堂上，想像爲依然。
美酒留人飲，乘風縱客槎。秋潭夜深月，春嶼雨餘花。
夤緣映層阜，蒼翠復春苔。君知愛霜雪，若个是龍材。
後雁來何暮，春風萬里情。江南多燕子，無處覓同聲。
古井玄泉色，仙人玉鏡寒。照來知骨相，作意就金丹。
栖雞已登屋，宿羽復歸林。不語聽鐘坐，默默千里心。
雲來湖外雨，樓倚樹梢風。不惜清凉意，持將與子同。
花勝已宜春，剪綵更爲人。風光今日好，顔貌一時新。
赤驥脫馵羈，軒然視瑶池。公持漢使節，不減豸冠時。
三江互東南，波浪浮日光。峽中起奔濤，積錢僅成塘。
吳帆若飛鴻，千里長風生。組練白玉粒，一月來上京。
利術析秋毫，心計遊無垠。亦有甘棠蔭，蔽芾如舊春。
忽爲嚴霜誅，慘戚動秋草。狐狸不足問，豺狼詎橫道。
諸公惜分手，置酒倚名園。長廊蔽修景，晝無車馬喧。
露光洗高花，風力曳垂柳。上客請賦詩，主人起爲壽。
春濃芳菲雜，日夕境氣變。望望檣上烏，去去令人羨。
壯年吳會遊，常有懷遠情。想見瓜步南，草長鶑亂鳴。
驛騎傳梅花，書帖封來禽。何以慰別愁，遲此瑶華音。
孤絕池心嶼，高低水面花。若無舟楫到，應似隔仙家。
罷客棋仍在，留書卷未終。荷喧知過雨，萍聚見來風。
高臺見百里，長嘯海風生。爲問塵埃耳，能聞鸞鶴聲。
仙去遺金鼎，年深認劫灰。懷人何限意，時向鼎池來。
故人墳宿草，翰墨想遺風。善謔知君意，何傷睿武公。
人事不如意，出門安可期。終須賞春物，那問主人爲。
蓮花水底紅，荷葉岸邊風。五月蟬鳴後，君應愛此中。
樓前淮水上，遠樹似魚鱗。來帆與去櫂，腸斷倚欄人。
凝笳來鳳輦，玉宇開深殿。君恩春風迴，那向秋時怨。
君心似明月，月缺應再圓。但令黄河水，到海還上天。
幽居遠人境，竹柏映吾廬。滿目山林意，今晨霰雪初。
積風寒玉折，驚鳥落花餘。定有麕麚迹，環林未掃除。
綠水池光冷，青苔砌色寒。竹幽啼鳥亂，庭暗落花殘。
定雲浮黑月，驚風觸巢鳥。暝燈客單寢，短夢恨遲曉。
應是塵外境，不隨陵谷遷。江山猶舊日，松柏又千年。
九醖宜城酒，人傳峴首碑。古今情不別，更問習家池。
竹根穿石嘴，松影入泉心。不致玄玄處，白雲徒自深。
鴻流導積石，驚浪下龍門。仙槎不辨處，沉璧想猶存。
幸然無一事，行脚要參禪。却被禪相惱，不透祖師關。
難難幾何般，易易沒巴鼻。好好催人老，默默從此得。
佛祖生冤家，悟道染泥土。無爲無事人，聲色如聾瞽。
華種有生姓，因地華生生。大緣與性合，當生生不生。
泥佛不度水，木佛不度火。金佛不度爐，真佛內裏坐。
一文大光錢，買得箇油糍。喫放肚裏了，當下便不饑。
天上無彌勒，地下無彌勒。打破太虛空，如何尋不得。
師子兒哮吼，龍馬駒絙跳。古佛鏡中明，三山孤月皎。
叮嚀損君德，無言真有功。任從滄海變，終不爲君通。
今年七十八，四大相離別。火風既分散，臨行休更說。
萬山攢地窄，四氣得春偏。分野侵秦壤，星河共楚天。
氣潤梅蒸雨，陰濃柳鬰煙。夏深盧橘熟，花盡海棠妍。
言生本不生，言滅本不滅。覺路自分明，勿與迷者說。
萬壑摇蒼煙，百灘度流水。下有騎馿人，蕭蕭吹凍耳。
遠寺一聲鐘，簷楹驚宿鳥。拂衣風露清，月落千山曉。
茆舍竹籬短，梅花吐未齊。晚來溪徑側，雪壓小橋低。
因此瓊花發，維陽勝洛陽。若無三月雨，占斷一春香。
山山能作雨，面面盡來峰。倚遍欄干曲，歸心曲曲同。
自有嫣然態，風前欲笑人。涓涓朝泣露，盎盎夜生香。
最勝西峰下，林梢四望亭。江山觀掌握，梁益布丹青。
閩嶺天南表，清源第一州。朝廷推重鎮，師帥得賢侯。
蛇岡躡龜背，蝦嶼據龍頭。岸隔諸蕃國，江通百粵舟。
處世能無欲，看山豈有難。吾心度禪定，山亦不須看。
衙退冠佩捐，吏休簿書却。山城賓客稀，永日卧高閣。
誰言府中居，自得山中樂。獨醉還自醒，無人事酬酢。
卜居何所尚，靜軒栽此君。萬事付流水，一心遊白雲。
亦有靈壽杖，可登浮光山。聖朝須舊德，玉筍虛清班。
春在亦飲酒，春去亦飲酒。若問此閒時，便是無何有。
昨日枝頭紅，鮮鮮染人指。今朝尋不見，已在汙泥底。
麥穎未黄乾，桑實半紅濕。恰得一犁雨，田事正火急。
人事無如何，多於道傍草。但問酒有無，莫管老不老。
人生少娛樂，閒日亦有數。藥草正肥時，好望雲山去。
風暖燕窠牢，雲晴鳥翅健。物生自有樂，亦各適其願。
充囊勿用錢，古律長短篇。子勉如不已，斯文終可傳。
胸中不平氣，忽然凌太虛。無人哭一聲，半夜思唐衢。
倦鶴尋流水，閒雲歸故山。青囊書在否，留取教人閒。
爲問江行輩，何時訪白鬚。老懷何所慰，得子寄來書。
天子詔多士，喜君爲此行。美璞必三獻，大禽終一鳴。
爲報廬陵客，逢人且寄聲。不知無恙否，何日到南城。
留春是芳草，送春宜柳花。日長花正亂，誰倚闌干斜。
問花開何遲，問花底急飛。人閒惜花少，閬苑等花歸。
易貯千尋水，難藏一點春。也須幾杯酒，還似送行人。
渡水衣須扱，穿林手自披。經春脚力軟，但恐上山遲。
鳳子能雙舉，新從日下回。日邊是雲霧，却带越書來。
車馬朝遊去，笙歌暮宴歸。繡幃初睡起，紅日上簾衣。
講罷窮神易，吟成泣鬼文。心營四海事，手握一環雲。
携待真壇醮，摇吟玉笈書。面題金鼎訣，背畫五雲車。
把月行杉徑，將風上竹軒。倒持敲磬罷，還指佛書言。
妾非宋家鄰，亦笑巫山神。便是楚王來，掩面不從人。
笑亦待君掩，泣亦待君遮。黄金買不見，妾貌好如花。
妾貌非不奇，行坐自遮面。樓上曉妝成，樓下無人見。
酒闌歌已闋，解佩燈先滅。羅帳隔清風，玉腕摇明月。
已寫共姜誓，仍題督護歌。更無脂粉污，唯有淚痕多。
招提臨古道，窣堵壓孤山。十里梅花樹，都來一望間。
湖中少塵氛，事外得野趣。日日過橋來，遲留不能去。
極望渺無際，悠然澄碧波。清風與明月，此處得之多。
葉底留殘雨，叢邊泊小舟。夜聲纔索索，應是報新秋。
水際柔枝倒，霜前晚穗紅。野禽來泊此，渾是畫圖中。
亭如主人心，中虛見諸外。回環四顧間，殊無一毫礙。
灙泉涓涓流，可鍳毛髪影。淵源既澄清，到處是佳景。
春早花方綻，朝寒露未晞。可憐蜂與蝶，已去逐芳菲。
風來綠衣摇，雨罷青煙罩。隱隱夕陽間，漁人理歸棹。
野亭傍幽溪，從此過溪去。平日已忘機，沙鷗何必懼。
山陰已陳迹，此樂終如何。酒船深不礙，去住少風波。
開軒向芙蓉，紅綠如捧擁。游魚定相忘，時見花光動。
隱几坐幽軒，幽懷日疆慱。黄卷有聖賢，幾人知此樂。
瓊瑰露華英，綠幄相芘覆。幾度得風清，真香到襟袖。
漢川如渭川，千畝盡修竹。疑此是芝田，年年生碧玉。
悠悠江湖思，擾擾聲名累。溪上見蘆花，寧無慊然意。
耕鋤事勤苦，賦歛少驅逼。終日掩柴荆，何嘗知帝力。
橙色似黄金，佳名最爲貴。一腹飽秋霜，嘗之有餘味。
可愛北園景，春來游者多。欲知民樂否，處處是笙歌。
溪流□□韻，路入□□根。劉阮□□□，蕭疏鬆石門。
白虎前芳掩，金華舊事輕。天心非不寤，垂意在蒼生。
天子詔不起，少微星轉明。寥寥千載後，富貴在清名。
我笑東林寺，孤高遠法師。種蓮招社客，平地鑿成池。
我笑陶彭澤，聞鐘暗皺眉。籃輿急回去，已是出山遲。
我笑陸簡寂，修真脫世埃。九霄一飛去，重入舊山來。
我笑開先老，家風雙劍高。雲間本無事，拭目看金毛。
我笑無爲子，遊山學古人。康廬不能住，騎馬入紅塵。
夢到瀛洲夜，覺來江上秋。一身投絕域，千古吊窮愁。
召伯甘棠國，東郊處士家。百年三世隱，泉石當生涯。
屏去竿頭餌，非唯用直鈎。我來魚不避，魚信我無求。
二十年前令，曾來閣上吟。如今頭已白，詩有壯時心。
江邊醉長官，昔慕陶彭澤。未賦歸去來，於今有慚色。
地勝江山國，風清令尹家。酒闌寒食夜，月上海棠花。
湛碧一泓泉，中涵千古月。不比天上輪，三五有盈缺。
湖外青山在，湖邊人不歸。古今無問處，幽鳥下漁磯。
楚水漾輕碧，楚花飛亂紅。故人故鄉去，半雨半晴中。
人急生前計，子圖身後名。重來天地遠，誰爲作權衡。
巖深蔭薜蘿，金鬛弄寒波。莫愛江湖好，江湖罾網多。
澤國春風老，雜花間芳草。門前車馬稀，竹葉無人掃。
贈我無心著，還師理亦然。秋風歸舊谷，明月上青天。
白雲山下泉，幾年石中韞。但見玉色明，孰能究其本。
有路入仙都，何人到鼎湖。秋風夜來急，吹落碧蓮無。
微風搖瑯玕，蕭瑟嶺一道。萬帚掃晴空，纖塵不可到。
崖下一泓泉，窈奧不可測。有時靈氣生，散作人間澤。
道人從此歸，影不入廛市。端坐笑浮雲，往來太多事。
縱有狂風生，未嘗險浪起。何當招世人，來此鑒清泚。
巖風壯威猛，晴雷隱哮吼。無心露爪牙，百獸自奔走。
解虎錫常閑，飼虎石常在。亡軀度有情，清風幾千載。
潮來音普聞，潮平音亦歇。孰若此山堂，潮音未嘗絕。
天道竟何言，四序自流轉。迺知毗耶翁，雖默真大辨。
不汲泉不盈，愈汲泉愈清。湛然有常德，隨氣利群生。
白雲隔塵喧，虛堂太岑寂。寒盡春自來，鶯啼報消息。
幽人無適莫，乘興登高閣。夜月鎖雲林，春花繡巖壑。
趙公歸休年，訪師翠微間。始知浮世上，白日兩人閑。
地方不中矩，天圓不中規。方圓菴裏叟，高趣有誰知。
從來清凈土，鼎足聖賢聚。騎虎歸故鄉，世人猶未悟。
家住天台寺，雲巖萬丈潭。本來人不識，饒舌是豐干。
拾得元無姓，山前拾得來。常攜一敝箒，不是掃塵埃。
羅漢十六軸，江僧寄此山。畫稱天下絕，人自定中還。
丹砂畫頑石，黄金橫一尺。人世較短長，仙家愛平直。
白雲隨師來，師逐白雲止。山空師何在，木末白雲起。
蕙本蘭之族，依然臭味同。曾爲水仙佩，相識楚詞中。
春蘭如美人，不採羞自獻。時聞風露香，蓬艾深不見。
佛日山前水，行人甘露杯。須知源派遠，直自四明來。
情智何嘗異，犬吠蛇自行。終南的的意，日午打三更。
南城古要地，險隘接閩區。國家建昌壘，鎮守東南隅。
月色和雲白，松聲带露寒。好箇真消息，憑君子細看。
亭亭員榦直，翦翦翠輪齊。葉散夜叉様，惡名誰品題。
榮悴逐時序，紛紛紅翠多。誰同歲寒操，旁有羽林戈。
種蘭不當户，李以苦見容。珍重主人意，東亭非要沖。
阿守似其父，丰姿仍秀疏。别翁猶數月，書驛且渠渠。
歷也駒千里，新詩慰遠思。霜秋魚酒美，來趁壽觴時。
杳杳三韓國，煌煌二使星。海神無橫暴，天子有威靈。
方雄望三楚，形勢拱中原。闊占瀟灑腹，高摩翼軫門。
盡日行荒徑，全家出瘴嵐。鮑娘詩句好，今夜宿江南。
一線橫大江，千螺簇層巒。空外飛鳥沒，煙中片帆還。
圓壇展祀日，樊山開宴時。釣台高嶪嵲，離殿鬰參差。
我愛通羊好，民居山作城。眼前無俗事，枕畔有灘聲。
我愛通羊好，環回雲水間。重巒與疊嶂，真是翠屏山。
我愛通羊好，清無半點塵。峭山多洞戶，樵牧識仙人。
我愛通羊好，青山便是城。白雲深處宿，一椀玉泉聲。
我愛通羊好，煙霞冰玉間。不須乘羽駕，飛入翠屏山。
我愛通羊好，山深不染塵。數家原上住，疑是避秦人。
我愛通羊好，樓高入錦城。青山常在眼，澗水不聞聲。
我愛通羊好，雙泉咫尺間。不須尋謝屐，步入九宮山。
我愛通羊好，宗英迥出塵。文章與政事，今復見何人。
我愛蓬萊編，復此會群仙。仙人笑拍手，索我瑤華篇。
涓涓石含泉，扁舟過其下。大旱日望爾，神功一飛灑。
九子芙蓉畔，傳燈彼一時。誰無男女相，試問末山尼。
全體若金銀，深藏如自珍。應知貪餌者，畢竟是凡人。
耕春煙一壟，釣月水千尋。未荒三徑菊，不負此生心。
蒼玉門徑濶，白雲庭院深。鄞江一丈水，清可照人心。
昨夜雪初霽，寒梅破蕾新。滿頭雖白髪，聊插一枝春。
怪石如排衙，羅列亭兩畔。森森整旌纛，岌岌峨冠弁。
公輔產日南，九齡起韶陽。早知朱泚反，預識胡雛狂。
嘉節長岐路，區區夢幻身。何年一舉腋，仙去逐敖君。
地無一勺水，安得有湖名。世事果如此，風波平地生。
紫翠望雲嵐，山前一逕杉。冥冥煙雨裏，枉道訪仙巖。
老僧七十九，自說少遊方。試問章山景，爐添一炷香。
不汙唐家亂，蕭然表聖居。泉聲輿山色，相得共清虛。
命也豈終否，時乎不暫留。勉哉藏素業，以待歲之秋。
谿驛舊名彡，煙光滿翠嵐。須知今夜好，宿處是江南。
我必爲人用，不必用於人。若也責不耕，君其問諸田。
一畦失之荒，爾力亦可耨。天下方漫蕪，爾功亦何有。
大樗吾猶伐，小樗何畏蘖。吾缺猶俟磨，爾折將奈何。
来何必召雲，去何必飛天。我名不爲龍，何能雨爾田。
神龍謝子車，子能未足多。上潤雖已然，下竭將奈何。
水車謝神龍，下竭固無奈。旱則我爲用，爾龍尚何謂。
雙雙水中鳬，足短翼有餘。飛髙既能遠，行陸安事俱。
雙雙水中鳬，来疾去閑暇。江湖風晚波，泛泛自髙下。
雙雙水中鳬，已往又回顧。弋者窺未知，舟来避還去。
雙雙水中鳬，常在水中居。還有籠中鶩，騰軒仰不如。
雙雙水中鳬，食飽不出水。靈鳯来何時，鴻鵠志萬里。
種花紅不實，俗客醉仍喧。拔去樹嘉穀，日無人過門。
掃地待花落，惜花輕着塵。遊人空眷戀，踏去却尋春。
卒卒往來舟，翻翻逐利謀。中流誰自溺，方去不回頭。
古廟鬰崔嵬，朱門傃道開。今人不爲讓，間或乞靈來。
白雲藏王鳳，紅日照無寥。隱隱星攢處，無私鎮九霄。
古塔湧聖迷，雲籠龍鳳失。香風半夜沉，實殿無知識。
父母曠來別，得奉當竭力。木人半夜言，莫使外人識。
國師喚侍者，重言不當吃。他耳又不聾，自又無處雪。
野客訪琴僧，夜午月又午。爲我彈薰風，似聽重華語。
武昌古名地，英秀森琳琅。既號詩書窟，復稱雲水鄉。
淡月微雲外，街泥小雨餘。人如墟市散，燈似曉星疏。
讀碑經峴首，貰酒過宜城。莫問依劉事，休傷吊屈情。
春色入垂楊，煙波漲南浦。落日動離魂，江花泣微雨。
金陵煙草綠，玉塞霜天白。萬里隔關山，年來斷消息。
秦川春婉晚，漢水路迢遥。不待凭危檻，離魂已暗銷。
歸山終未遂，折桂復何時。且共江人約，松軒雪夜棋。
碧落秋方靜，騰空力尚微。清風如可託，終共白雲飛。
散亂縈花塢，空濛暗柳堤。望迴腸已斷，何處更鶑啼。
平野人歸後，孤城日落時。西風聞一笛，惆悵憶桓伊。
光隨春漏細，影共夕煙流。若近明河沒，還疑墜玉鈎。
一聽早蟬響，坐悲芳歲闌。新秋空索寞，前事但心酸。
遠行當歲暮，冰雪路難分。疋馬陽關外，邊聲落日聞。
悵飲惜離羣，窮邊去路分。雪深山館夜，孤雁背燈聞。
絕塞程方遠，窮陰歲欲殘。石城歸夢斷，隴月照人寒。
水遠沉來信，山長疊去愁。夜深關月白，休凭驛邊樓。
夙駕巡邊徼，歸程隔亂山。長安花木麗，春苑待君還。
灞岸春波遠，秦川暮雨微。凭高正愁絕，煙樹更斜暉。
午晝花陰靜，春風數蝶飛。坐來生遠思，深院燕初歸。
寒鐘來極浦，古寺隔重巖。斜日搘頤坐，天涯落月帆。
炎光君此去，旅恨杳何窮。海樹瘴煙黑，蠻村山路中。
長門秋夜雨，窗外滴寒聲。悔不先辭輦，應無別恨生。
燕有情還至，花無主亂開。杜陵人不見，夜月自徘徊。
往事都如夢，流年只斷魂。不堪春盡日，細雨欲黄昏。
秋風故關路，蟬噪日斜時。有客驅征馬，茫茫天一涯。
大澤荒草闊，行人心慘悽。邊雲時斷續，流水自東西。
沙闊戍樓迥，風高邊日清。遲遲驅疋馬，何處問歸程。
昔曾過洛浦，遺恨寫蒼苔。往事詩空在，春深我獨來。
嚴鐘將報曙，遊子已登途。野火時明滅，殘星似有無。
祇有天在上，更無山與齊。舉頭紅日近，回首白雲低。
未審初三月，嫦娥怨阿誰。嬾開十分鏡，祇畫一邊眉。
放汝入長江，養教鱗角出。風雲際會時，莫道不相識。
朝元高閣迥，秋毫無隠情。浮雲忽以蔽，不見漁陽城。
殿古寒爐空，流塵暗金碧。獨坐偶無人，又得真消息。
南越第一寺，偶來心地真。却嫌橋下水，流去入紅塵。
景淡花初落，寒生海上潮。門前歸北路，微雨柳垂條。
靜院鶑啼竹，幽闌蝶在花。登臨轉惆悵，斜日兩三家。
盡日芳菲園，不見芳菲好。茂草與斜陽，脈脈情多少。
羅浮山下郡，樓閣枕滄溟。誰得閑中意，清風野吏亭。
山好曾留句，城高復創亭。登臨千萬境，誰與畫爲屏。
雨網蛛絲斷，風枝鳥夢摇。詩家零落景，采拾合如樵。
山遠峰峰碧，林疏葉葉紅。憑闌對僧語，如在畫圖中。
月裏無根草，山前枯木花。雁迴沙塞後，砧杵落誰家。
嫩草疏斜徑，山泉带碧流。文曾要渭水，列士恥莊周。
平日邀相見，過門又不逢。貪隨看花伴，應笑我龍鍾。
下馬問老僕，言公賞花去。只在近園中，業深不知處。
絮撲芙蓉苑，華開太液波。黄頭吹月笛，櫂影落天河。
草淺天邊碧，花勻日腳紅。須知親帝澤，不必藉春工。
花萼蜂兒影，簾旗燕子風。遊絲避金葆，吹過紫垣東。
翠環雙鳳带，小隊五花蹄。十二龍鈎卷，梨花爛漫時。
花蔕流金水，知從秘苑來。春風如解意，不敢起纖埃。
粉蝶非仙骨，隨風過苑牆。穿花不敢採，應怯內家香。
艾葉成人後，榴花結子初。江心新得鏡，龍瑞護仙居。
章公好學仙，呂公好坐禪。徐六喻簷板，各自見一邊。
天上無雙月，人間只一僧。一堂風冷淡，千古意分明。
千古慈雲嶺，諸方南北行。江波與湖水，極目兩分明。
今日忽相見，俄然又相別。三衢山水清，好賞中秋月。
東海有一魚，無頭亦無尾。更除脊樑骨，便是這個謎。
二月春將半，幽居掩竹齋。自慚疏懶甚，苔蘚滿空階。
二月春將半，農耕細雨中。花前輕薄子，醉倒笑春風。
二月春將半，霖霪雨尚寒。松黄收拾晚，狼籍滿金壇。
昔遊西太乙，今日返成都。若問去來事，雲藏月影孤。
屏列郡南隅，子真常此憩。雨欲澤人間，雲霞先掩蔽。
荒臺枕古邱，伊昔越王遊。輦路今何在，淒涼草樹秋。
閬州富名山，冠者雲臺化。幽深壓岷峨，孤峭抵嵩華。
適見隨州住，誰教復在齊。君看歷山北，何似善光西。
白雲來軒戶，清風生澗壑。山僧不管春，巖花開自落。
峿臺倚溪雲，痦亭枕溪石。水石競奇麗，中有漫郎宅。
吁然碧玉洞，屹立分雙戶。天生護佳景，常恐塵土污。
瓦流雙澗合，簾壓亂山青。佛刹蟠深崦，漁蓑散晚汀。
我愛汀州好，山川秀所鍾。閣前橫潏水，亭畔列奇松。
雨氣侵池館，清如秋向深。遥知修敵具，蕭灑不關心。
色若栖文雉，圓如插綉幢。春葩應有並，秋卉合無雙。
睡思容易醒，輾轉衾裯單。今宵聽風竹，始覺窗外寒。
杜鵑叫林表，曉窗色初分。却憶動鄉思，去年江外聞。
陟磴苔痕滑，穿巖雨脚收。愛山鄰邑令，來作雨中遊。
翠蔓緣株上，紅芳冒暑開。凌霄誠有謂，託質豈無媒。
主意固慇懃，須辭酒味醇。願爲投轄客，不作吐茵人。
仙館憩旌輿，清篇手自書。撥煩雖欲往，俗吏得休無。
雙鶴栖華表，仙山自此通。雲霞自扃鎖，塵土若爲攻。
十里開幽逕，松陰互蔽虧。山翁心亦侈，步幛用青絲。
路轉翬簷出，山迴秀氣多。亭名不須看，對鏡已如何。
謝屐低前齒，登臨勢漸雄。嵐光動衣袂，知在翠微中。
路作兩岐分，亭多聚白雲。無心本無戀，於此尙紛紛。
醉翁雖已沒，遺構在山阿。不比陶潛石，清時樂自多。
流泉渟處闊，跨石石橋横。題柱無蹤跡，茫然薛老名。
兩竇涓涓瀉，無何後却前。誰能來酌飲，迴意學相先。
雲木氣氤氲，風光日日新。豐謡隨五馬，來此聽班春。
鑿渠疏白石，繞檻走清泉。不爲流觴醉，來當滌萬緣。
晉王曾此隱，釋子住何年。泉石無今古，圖經有後先。
有意尋幽勝，躋攀固所懷。如今嶺路稳，鞍馬不須迴。
架巘及依崖，軒窗次第開。等爲方外客，於此更清懷。
岌岌淩霄漢，風傳寶閣香。三朝神翰在，奎壁夜交光。
筆力真奇偉，磨崖幾百年。勿嫌人貴耳，此學世無傳。
宫相湮淪久，兹泉日夜生。泉存人不見，空復著虛名。
殿角滀泓澄，源高登地靈。老僧來洗鉢，不畏白龍腥。
詰曲小軒斜，酴醾一架遮。春風零落後，渾似雨天花。
踏石穿林去，披雲就坐來。禪翁寂樂地，猿鳥肯相猜。
小蹊回石角，締構倚山腰。一片幽棲地，誰令便可招。
石洞何年有，名傳事或非。那知爲雨後，却向此中歸。
松竹繁陰滿，峰巒秀色并。暑風從此度，别是一般清。
竹裏藏深井，欄鐫大曆春。不知開鑿後，幾過鍊丹人。
礲石施丹雘，凌雲勢亦孤。如何千種相，併在一浮圖。
不獨烟霞窟，天然石作庵。坐禪遺跡在，巖溜自香甘。
東面雙峰缺，遐瞻萬里平。朝朝滄海日，先向此中明。
了了還未了，都忘了始真。登堂知此意，方悟死前身。
曾有長安客，題爲望日臺。樵蘇人不測，到此亦裴回。
造化非無意，都如圖畫中。猶嫌未奇怪，更出石屏風。
勝概當衝要，回環擁翠巒。煙雲藏不得，如在掌中看。
會峰亭下路，斜带法華池。不待觀池水，塵迷已頓離。
山中時節早，地勢近春華。歲歲東風至，先看傍砌花。
摧折風霜久，猶傳偃蓋松。只憑文筆力，何必大夫封。
判袂知非遠，馳軺約屢經。猶於暮雲底，回首漢皋亭。
酒軼劉伶頌，茶高陸羽經。庶幾延笑語，何事駐長亭。
振職提三尺，潛心醉六經。高材難淺度，豈止獄平亭。
仰服籯金訓，傳家在一經。况當聲教遠，夜柝静戎亭。
圜峰聳於前，鳴泉繞其背。若使畫成圖，誰云非傅會。
去國三千里，攜家四十程。雲巖暫投宿，聊使夢魂清。
道氣本冲融，胡爲撚鼻中。知無願言嚏，聊以快吾衷。
刻成纖手利，癢背可施功。豈待麻姑爪，攜持意自通。
引手如雙翼，俄然一欠伸。須臾端顧盼，别是好精神。
搔首意不滿，聊憑象櫛功。高情唯自適，豈恤鬢如蓬。
萬事不關心，悠悠在一琴。非山亦非水，何必問知音。
內樂本無聲，吹簫且任情。於兹代長嘯，自是一般清。
不是樂繁音，吹揚興自深。數盃醇酎罷，更學水龍吟。
撚耳意陽陽，林泉白晝長。市朝聲自遠，聰聽又何妨。
無心固無戀，猶愛宿危簷。況復尋幽客，高情豈易厭。
隱月月非隱，岫名誠强名。清光中夜滿，誰謂礙崢嶸。
種茶當嶺上，日近地先春。始自鈞陶手，遺芳及後人。
清影籠寒水，幽香逐晚風。和羮人已遠，谿上自芳叢。
渠灣水流速，杯漾酒行遲。莫誚經營巧，清懽得所施。
盤石以爲磴，縈紆上翠岑。披雲矚佳境，適此慰登臨。
當日桃花塢，多應傚武陵。春風今寂寞，猶以舊名稱。
櫛密翠嬋娟，結根巖石前。不饒塵土地，自信雪霜天。
象物名臺勢，琵琶出自然。登臨得真趣，所樂類無弦。
沼有胡蘆狀，成非疏鑿功。霄澄星月影，彷彿似壺中。
繡衣無已久，石榻尚依然。不識尋山客，幾人能愛賢。
上士體虛無，瓶泉與道俱。倘餘涓滴潤，可救衆焦枯。
基構白石層，風物青山圍。野雲戀幽寂，長遶軒窗飛。
繁梅照溪谷，蜂蝶殊未省。巖風莫吹落，留妝臘前景。
新萌雨露濃，嶺頭春味足。緣雲採擷人，争收火前綠。
爲愛泉石飲，屢招賓朋遊。浮觴来不倚，一水循環流。
月從海上来，清輝長礙山。山前愛月人，唯看亭午間。
數步即一息，始知登山勞。盤盤行徹時，跡與心俱高。
中虚得嘉名，水清石環環。天邊侍從人，來照冰雪顔。
片石胡琴槽，構亭事登臨。考功閒中樂，非好世俗音。
聞說舊桃塢，歲久無殘枝。春光已不到，猶有風騷知。
御史來山中，拂石當優游。非人勿據兹，恐爲山神羞。
爲愛禪翁遊，潄泉聽泉音。何當酌清泠，洗我塵垢心。
倒影蔽山骨，引根出巖腹。誰人萬仞間，團團種青玉。
蒲柳春陰重，禽魚晚景多。輕舟乘酒去，明月扣舷歌。
石面苔封合，波心月照空。仙翁行道處，清影露華中。
野景宜花看，秋芳近水多。溪流光不斷，千尺粉紅羅。
疊疊波紋綠，搖搖雨氣香。菱歌誰與發，秋興似江鄉。
聳秀山崗合，回環斗柄臨。焚香無俗慮，一息見天心。
平池風菡萏，照岸雪玲瓏。無限騷人意，欄干霽色中。
日影搖吟筆，煙光落酒盃。猶嫌池外俗，移入鏡中来。
活水停無滓，嘉魚養不驚。休言濠上意，秋鱠與春羮。
物外溪山樂，窮中歲月優。斯人招不起，十頃稻田秋。
竹影搖金翠，泉聲響佩環。菴前春日落，人向定中還。
夢長隨永漏，吟苦雜疏鐘。動蓋荷風勁，沾裳菊露濃。
偶坐茲亭上，清風吹客襟。孤雲方出岫，相對兩無心。
水晚舟檝止，山寒猿狖稀。雖憐秋浦好，未敢濯征衣。
霜落荻洲晚，水殘魚市衰。唯逢採荷女，素手理輕絲。
莫聽猿夜啼，莫看蘆花雪。倦客多少愁，離家八九月。
水有錦駝鳥，山多杜宇花。扁舟投夜泊，来自長風沙。
秋水適瀰漫，寧分馬與牛。酒樓翻擅價，不當白狐裘。
秋浦試北望，參天九峰奇。緣何謫仙客，名作碧蓮枝。
萬丈水車嶺，還如九疊屏。北風来不斷，六月亦冰生。
齊山一百洞，咫尺接危梁。雨過頻登望，逼人松檜香。
清溪十里岸，蘆花八月天。不惜錦袍濕，應須櫂釣船。
秋浦勝姑熟，白鷴無數飛。謫仙如得句，須换一雙歸。
老謝奪秋景，横卷披雲烟。寓目不知遠，何須家輞川。
鏡潭弄秋月，始知秋興長。金龜能换酒，客鬢不嫌霜。
半空紫微亭，翫月動經宿。更待雨中來，林林看銀竹。
秋浦一何好，名因太白聞。溪山圍市井，鼓角下烟雲。
風吹雲雨霽，入門松檜香。何處有煩暑，心官自清凉。
聽君彈别鶴，别鶴怨離索。何以動乾坤，六月秋霜落。
安得妙畫師，畫取明月夜。將期月暗時，展向松窻下。
雪洗燒痕盡，春將碧色來。行人莫回首，渡口夕陽催。
春江波自綠，不染木蘭舟。只與岸邊草，依依添客愁。
田園有餘樂，道路有餘悲。留君不肯住，君去欲何之。
漢武事遠征，征夫與家别。幾人衣錦還，多爲原上血。
春水滿四澤，原田高下耕。熙熙隨老農，志匪搴芳英。
夏雲多奇峰，高低千萬重。巫山何處是，神女竟難逢。
秋月揚明暉，大空碧無滓。鴻鵠正翺翔，燕雀方栖止。
冬嶺秀孤松，雪霜任飄泊。悲含太古風，清立九霄鶴。
翼翼粉牆斷，修修綠徑深。師心不用洗，聊用洗人心。
山光與溪色，一碧瀉雲中。倚檻久未去，更聽松上風。
縹緲孤亭出，深沈一徑開。須當踏雨去，且欲看潮來。
春田雨既足，幽巖雲自歸。歸雲無覓處，不共鶴爭飛。
古刹盤深塢，幽巖傍徑開。三冬藏暖氣，留客待春回。
溪源深幾里，絕壁瀉驚湍。欲識下巖處，請君臺上看。
一塔倚雲根，他山面面新。不須驚嶮絕，自有定心人。
石架千層險，泉飛百尺高。能蘇旱田穀，何用作波濤。
一壑飛晴瀑，雙崖控蟄龍。欲知臺上雪，六月是三冬。
别酒莫辭醉，離歌難重論。一枝新綻柳，和雨泣黄昏。
不是烟霄謫，世間無此人。心聲與心畫，開卷見天真。
一彈弦一絕，思君腸百結。雁過無書來，立盡松間月。
落魄老道士，遙憶謝公山。眠雲坐盤石，盡日聽潺潺。
偶陪天上人，來訪雪中竹。却笑陶淵明，孜孜愛黄菊。
淵淵玉井水，碧凈覺春歸。不爲洗紅粉，邀郎濯錦衣。
黄花空爛漫，兵厨不送酒。吾欲挽明河，夜半斟北斗。
駐馬惜分手，臨風開一觴。君趨紫金闕，我戀白雲鄉。
明主幸兩學，上清儲百祥。恭觀希世事，歸信借餘光。
一尺江南信，聊憑健翼飛。吾兒如問我，衰病要兒歸。
一病三旬久，脾衰秋氣侵。誰憐形影瘦，猶喜月相尋。
白鷺白如銀，窺魚意思馴。此中無彈弋，莫厭往來頻。
佳人萬里别，一念腸千結。何處望書來，天南雁飛絕。
宴啟簪纓集，堂開錦繡重。舞娥臨短岸，天影襯芙蓉。
衆沼皆涵碧，斯池獨湧金。寶光中夜見，不是月華深。
春光湖水滿，春色柳洲深。莫作風中線，條條繫客心。
史君開小徑，斜遶碧城隈。只欲通花縣，春風幾度來。
樓下水連天，樓居即水仙。何須把黄卷，極目盡紅蓮。
開函測深淺，啟閉以時均。欲識白公惠，堂堂勒翠珉。
秦王昔觀海，此石繫樓船。錦纜已無跡，蒼苔昏野烟。
危樓插湖脚，紺碧十三間。待月客無寐，看山僧自閒。
丹青嚴像貌，藻荇薦盃盤。月掩廟門靜，龍蛇驚夜寒。
寶叔存遺塔，影搖湖水光。層層仙露濕，苔蘚自生香。
嵯峨插天頂，寒翠灑湖光。吟客搖船子，猶疑漉酒香。
有客學無心，庵雲結寶陰。松風深夜起，時作老龍吟。
不作市朝客，甘爲漁釣翁。柴門危徑斷，猶喜一橋通。
小閣臨僧塢，容身慕鶴巢。乾坤隨俯仰，君相不容交。
竹閣公所愛，延僧酌夜茶。漁歌天外起，何似聽琵琶。
塵寰千嶂合，月窟一峰孤。欲識僧歸處，飄然入寶珠。
崔嵬辟支塔，舒卷半腰雲。知是藏真骨，靈光玉色紛。
歲老枝葉簡，春深香氣新。可憐湖上檜，曾識井中人。
有道歸真主，無心戀舊房。一燈長不滅，分付水雲鄉。
泉脈應通海，沙痕漾細金。成仙吾未必，一酌洗煩心。
坡頂夜光發，人來雨後尋。山祇原恡寶，君莫起貪心。
陶器爲棺椁，中庸孰可名。一丘春草色，兩樹野松聲。
往矣中庸子，亭標夜講名。我來何所得，襟袖水風清。
人去泉長在，人忙泉自閒。不供魚鳥飲，只是照青山。
高僧何代僧，葬骨兩三層。不遣白雲護，遊人取次登。
遠近皆僧刹，西村八九家。得魚無賣處，沽酒入蘆花。
沿湖九里松，行客憶江東。盡掃炎天熱，門深太古風。
兩澗飛來處，雲深合一橋。更無歧路别，從此入烟霄。
投壺非有術，掣電亦無心。月下與誰語，雲來自布陰。
有靈何所隱，深浦老蒹葭。漁父一舟泊，却疑秋漢槎。
方外原無地，空中忽有門。請君從此入，輒莫羨桃源。
翠出諸峰上，湖邊正北看。夜深雲霧散，獨掛斗杓寒。
至寶豈無源，源深人姓錢。直須朝海去，餘派保千年。
隔澗白猿子，呼來驗是真。一從滄海别，啼嘯不知春。
湖上峰爭碧，此峰多白雲。雪霜難辨色，鷗鷺亦迷羣。
民樂袁公惠，爲亭古澗邊。名標公姓氏，要與萬人傳。
爾學五古子，緣何繪九師。堂高秋月淡，日用少人知。
梁國衰微後，徵君隱逸時。至今風味在，試聽野猿悲。
二葛繼成仙，猶存煉丹處。有時化鶴來，徘徊不知去。
橋下無懸瀑，橋邊多綠苔。跨空纔一丈，何處特飛來。
彤霞貫來久，赤石異諸崖。月照夜光發，風生雲霧埋。
仙家青壁檻，未見靈花發。我欲提碧壺，來斯挹明月。
小嶼春歸後，青浦渦渚東。日高魚鳥散，烟淡一林風。
丹井光長在，空堂貌亦存。鄰僧深夜磬，時復與招魂。
啟閉何人見，湍流一澗分。仙家無路入，空鏁石樓雲。
龍卧蒼山下，豈知今古春。不憂雷雨作，頭角本非真。
鳥道出雲巔，雲深春更鮮。遊人莫嗟險，一棧與巖連。
潭心有伏龍，急溜和雲濺。頭角何時成，願借風雷便。
釋子能儒言，迥出惠遠上。庵中閲遺編，光焰高萬丈。
一塢藏深林，楓葉翻蜀錦。寄語别家人，路遙霜霰凛。
有角翻害身，沉泉避刀剸。故依金地慈，非憚滄溟遠。
青帝留行跡，巖前春不歸。儘從霜與雪，君看碧依依。
不爲太平出，胡爲名醴泉。兵戈方滿眼，聊以慰凶年。
漫漫西塢漾，青出秀菰蒲。源淺不通海，光寒稍映湖。
幽泉出白沙，流傍野僧家。欲試甘香味，須烹石鼎茶。
顆顆龍睛赤，深深映石門。自憐非荔子，不得薦堯閽。
西溪在湖外，一派濯殘陽。遊子託漁艇，却愁歸路長。
遊子一凭欄，遍看湖上山。不須飛潟去，已在畫屏間。
神尼鑿一塔，杳在碧雲端。舍利夜光現，君須正眼觀。
逢人寂無語，結草自栖禪。但見巖花笑，厖眉不記年。
幽香來近遠，此洞接蟾宫。欲借飛翰去，聊乘桂子風。
誰從天竺國，分得一峰來。占盡湖山秀，最宜烟雨開。
欲息丹中火，須沈井底泉。何如栽杏實，亦解上青天。
根託山中地，香分月裏秋。遊人莫攀折，風散一巖幽。
人老不重少，檜枯還復榮。何時逢匠石，今日棟梁成。
洞口無凡木，陰森夏亦寒。誰知一泓水，曾有老龍蟠。
晉代胡僧理，開山第一人。欲尋巖下跡，猿鳥送餘春。
翻經人已去，誰爲立幽亭。一望野雲白，半藏山骨青。
亭亭碧蓮華，何年化爲石。越女莫驚猜，巖猿自相識。
盥手天池水，熏毫海渚香。翻成多少帙，臺石尚輝光。
丹成竈猶在，夜氣接湖雲。仙路何由問，刀圭幸見分。
孤峰出天外，客到亦稽留。不覺月華晚，澗猿啼更愁。
斵石引溪水，盃行自勸人。試聽林下鳥，啼血不留春。
客望海中日，窻開物外山。天形垂欲盡，飛鳥不知還。
崒堵藏真骨，東岡氣象殊。烟雲掃不盡，苔蘚一痕無。
應讖游塵世，湖邊一草堂。松聲半夜雨，花氣四時香。
誰來躡高步，幽徑已荒凉。落葉無人掃，哀猿空斷腸。
靈石山前路，山深寺更深。不知明月去，空惜白雲沉。
欲問庵中事，人馴虎亦馴。楊梅幾番熟，誰爲惜餘春。
岌岌穿南斗，層層瞰下方。揭爲湖海鎮，半夜掛朝陽。
篁竹無人洗，烟雲暗不開。網羅無入處，豺虎莫驚猜。
入夏泉嘗溢，光跳萬斛珠。世人收得去，此景已應無。
玉像存深洞，烟霞分外多。焚香千騎入，猿鳥不經過。
十刹密相望，林開一塢香。木魚聲漸急，山衲下雲房。
未見虎跑跡，窺泉試一吟。遺珠僧不取，密竹助泉深。
深堂待遊客，老木競留春。花發多臨水，雲開始見人。
陟彼崖上門，門深路還絕。香草遞仙風，怪林藏古雪。
一步復一步，月華黏屐齒。不知山徑深，疑到蟾宫裏。
六月想冰雪，此泉清且深。相如方病渴，植杖故來尋。
閣近山中寺，誰爲清隱人。移文招不得，騎馬入紅塵。
嶺下聽樵歌，歌聲雲外過。儘窮斤斧力，不道得樵多。
講盡華嚴偈，攝衣辭世塵。泉淙死前語，玉凝塔中身。
吳越江分斷，山光還映發。白鳥東飛來，應隨渡江月。
紅實綴青枝，爛漫照前塢。不及杏繁時，林間有仙虎。
不作笙簫用，開花待鳳凰。陰陰一軒裏，誰識阮生狂。
真山返如假，疊徑入雲屏。不借湖光洗，朝朝潑黛青。
橋短故名長，路穿雲水鄉。遊人欲歸去，濯足弄殘陽。
峻極分南北，見湖仍見江。遊人倦登陟，飛鳥自雙雙。
軒壓冰壺上，風生玉宇間。客來清徹骨，不待看湖山。
湖添秋氣凈，鳥伴夕陽沉。嗚咽城笳起，猶忘歸去心。
柴門曉初啟，晴氣堆遠峰。不知何處鶴，踏折一枝松。
夜闌窻戶閉，黄庭看未終。西巖一聲虎，四壁生清風。
自掃松間葉，冰霜一半開。碧桃花未發，亭待漉香醅。
永日琴爲伴，前村酒可酤。松陰揀磐石，赤脚踏冰壺。
有酒看雲飲，無書寄雁回。數蛩鳴敗草，一葉落青苔。
黄昏鳥飛絕，夜半猿啼切。紙帳寒不眠，開門見猛雪。
周也漳南釋，開軒瞰漳濱。山光並水色，一物長清新。
種竹期龍至，栽桐待鳳來。他年跨遼海，經此一徘徊。
自奉鸞臺直，叨隨陟降蹤。共陳尊聖嗣，屢請罷軍容。
石屏月如水，石壁雲不動。閑中攲枕臥，天地同一夢。
月出溪水清，月落溪水黑。茫茫溪上人，笑與月爲客。
虛堂跨雲巓，白雲在林杪。絕頂不可窮，了了非了了。
巖下桃花紅，溪流碧如玉。逋翁隔雲歌，不是人間曲。
水國神仙宅，吾今過此中。長橋千古月，不復怨春風。
茫茫黄出寒，漠漠白鋪汀。鳥去風平篆，潮回日射星。
衣如當日白，花似昔年黄。擬問東籬事，寒香入杳茫。
端求古人遺，琢抉手不停。方其拾機羽，往往失鵬鯨。
博山燒沉水，煙燼氣不滅。日暮白門前，楊花散成雪。
無學庵中老，平生百不能。忖思多幸處，至老得爲僧。
鸚鵡言猶在，琵琶事已非。傷心瘴江水，同渡不同歸。
真人已不死，外慕墮空虛。猶餘好名意，滿樹寫天書。
誰人築短牆，橫絕擁吾堂。不作新亭檻，幽花爲誰香。
明月入我池，皎皎鋪紵縞。何日變成緇，太玄吾懶草。
誰能鋪白簟，永日卧朱橋。樹影欄邊轉，波光版底摇。
東鄰多白楊，夜作雨聲急。窗下獨無眠，秋蟲見燈入。
流水照朱欄，浮萍亂明鑑。誰見檻上人，無言觀物泛。
汧流入城郭，亹亹渡千家。不見雙池水，長漂十里花。
田田抗朝陽，節節卧春水。平鋪亂萍葉，屢動報魚子。
湖上移魚子，初生不畏人。自從識鈎餌，欲見更無因。
花好長患稀，花多信佳否。未有四十枝，枝枝大如斗。
爭開不待葉，密綴欲無條。傍沼人窺鑑，驚魚水濺橋。
不及梨英軟，應慚梅萼紅。西園有千葉，淡佇更纖濃。
開花送餘寒，結子及新火。關中幸無梅，汝强充鼎和。
霜降紅梨熟，柔柯已不勝。未嘗蠲夏渴，長見助春冰。
居人幾番老，棗樹未成槎。汝長才堪軸，吾歸已及瓜。
獨遶櫻桃樹，酒醒喉肺乾。莫除枝上露，從向口中漙。
風流意不盡，獨自送殘芳。色作裙腰染，名隨酒盞狂。
自昔爲神樹，空聞蜩鵙鳴。社公煩見輟，爲爾致羊羹。
采擷殊未厭，忽然已成陰。蟬鳴看不見，鶴立赴還深。
强致南山樹，來經渭水灘。生成未有意，鴉鵲莫相干。
依依古松子，鬰鬰綠毛身。每長須成節，明年漸庇人。
今年手自栽，問我何年去。他年我復來，摇落傷人意。
誰謂江湖居，而爲虎豹宅。焚山豈不能，愛此千竿碧。
蛙鳴青草泊，蟬噪垂楊浦。吾行亦偶然，及此新過雨。
鳥樂忘罝罦，魚樂忘鈎餌。何必擇所安，滔滔天下是。
烟火動村落，晨光尚熹微。田園處處好，淵明胡不歸。
我行無疾徐，輕楫信溶漾。船留村市鬧，閘發寒波漲。
舟人苦炎熱，宿此喬木灣。清月未及上，黑雲如頹山。
萬竅號地籟，衝風散天池。喧豗瞬息間，還掛斗與箕。
潁水非漢水，亦作蒲萄綠。恨無襄陽兒，令唱銅鞮曲。
我詩雖云拙，心平聲韵和。年來煩惱盡，古井無由波。
故人已爲土，衰鬢亦驚秋。猶喜孤山下，相逢說舊遊。
上界足官府，飛昇亦何益。還在此山中，相逢不相識。
博士雅好飲，空山誰與娛。莫向驪山去，君王不喜儒。
石室有金丹，山神不知秘。何必吐光芒，夜半驚童稚。
皎皎巌下泉，無人還自潔。不用比三星，清光同一月。
長安自不遠，蜀客苦思歸。莫教名障日，喚作小峨眉。
葱蒨門前路，行穿翠密中。却來堂上看，巌谷意無窮。
夭矯庭中檜，枯枝鵲踏消。瘦皮纏鶴骨，高頂轉龍腰。
窈窕山頭井，潛通伏澗清。欲知深幾許，聽放轆轤聲。
折爲督郵腰，懸作山人室。殊非濮上音，信是泗濱石。
落日明孤塔，青山繞病身。知君向西望，不愧塔中人。
花光紅滿欄，草色綠無岸。不逢青眼人，長歌白石爛。
曉色兼秋色，蟬聲雜鳥聲。壯懷銷鑠盡，回首尚心驚。
索漠齊安郡，從來著放臣。如何風雪裏，更送獨歸人。
瘦骨寒將斷，衰髯摘更稀。未甘爲死別，猶恐得生歸。
日上氣暾江，雪晴光眩野。記取到家時，鋤耰吾正把。
月明穿破裘，霜氣澀孤劍。歸來閉戶坐，默數來時店。
諸兄無可寄，一語會須酬。晚歲俱黄髮，相看萬事休。
故人如念我，爲說瘦欒欒。尚有身爲患，已無心可安。
吾兄喜酒人，今汝亦能飲。一杯歸誦此，萬事邯鄲枕。
東阡在何許，寒食江頭路。哀哉魏城君，宿草荒新墓。
臨分亦泫然，不爲窮途泣。東阡時一到，莫遣牛羊入。
我夢隨汝去，東阡松柏青。却入西州門，永愧北山靈。
乞墦何足羨，負米可忘艱。莫爲無車馬，含羞入劍關。
我坐名過實，歡譁自招損。汝幸無人知，莫厭家山穩。
竹笥與練裙，隨時畢婚嫁。無事苦相思，征鞍還一跨。
萬里却來日，一庵仍獨居。應笑謀生拙，團團如磨馿。
青山若無素，偃蹇不相親。要識廬山面，他年是故人。
自昔懷清賞，神游杳靄間。如今不是夢，真箇在廬山。
芒鞋青竹杖，自挂百錢游。可怪深山裏，人人識故侯。
甲第非真有，閑花亦偶栽。聊爲清浄供，却對道人開。
月叢號耿耿，露葉泣漙漙。夜長不自暖，那憂公子寒。
蛻形濁污中，羽翼便翾好。秋來間何闊，已抱寒莖槁。
睅目知誰瞋，皤腹空自脹。慎勿困蜈蚣，饑蛇不汝放。
洪鐘起暗室，飄瓦落空庭。誰言轉丸手，能作殷牀聲。
兩角徒自長，空飛不服箱。爲牛竟何事，利吻穴枯桑。
跂跂有足蛇，脈脈無角龍。爲虎君勿笑，食盡蠆尾蟲。
腥涎不滿殻，聊足以自濡。升高不知回，竟作黏壁枯。
雙眉卷鐵絲，兩翅暈金碧。初來花爭妍，忽去鬼無跡。
筆與子皆逝，詩今誰爲新。空遺運斤質，却弔斷弦人。
道眼轉丹青，常於寂處鳴。早知雨是水，不作兩般聲。
宛轉回文錦，縈盈連理花。何須郭忠恕，匹素畫繅車。
結根豈殊衆，修柯獨出林。孤高不可恃，歲晚霜風侵。
萬古仇池穴，歸心負雪堂。殷勤竹裏夢，猶自數山王。
獨倚桄榔樹，閑挑蓽撥根。謀生看拙否，送老此蠻村。
突兀隘空虛，他山總不如。君看道傍石，盡是補天餘。
山堂夜岑寂，燈下看傳燈。不覺燈花落，茶毗一箇僧。
靄靄龍旂色，琅琅木鐸音。數行寬大詔，四海發生心。
暘谷賓初日，清臺告協風。願如風有信，長與日俱中。
草木漸知春，萌芽處處新。從今八千歲，合抱是靈椿。
琱刻春何力，欣榮物自知。發生雖有象，覆載本無私。
小殿黄金榜，珠簾白玉鈎。一聲雙日蹕，春色滿皇州。
仗下春朝散，宮中晝漏稀。兩廂休侍御，應下讀書幃。
寶冊瓊瑶重，新庭松桂香。雪消春未動，碧瓦麗朝陽。
瑞日明天仗，仙雲擁壽山。倚欄春晝永，金母在人間。
朝罷金鋪掩，人閑寶瑟塵。欲知慈儉德，書史樂青春。
葦桃猶在戶，椒柏已稱觴。歲美風先應，朝回日漸長。
甲觀開千柱，飛樓擢九層。雪殘烏鵲喜，翔舞下觚稜。
綵勝鏤新語，酥盤滴小詩。昇平多樂事，應許外庭知。
細雨曉風柔，春聲入御溝。已漂新荇沒，猶带斷冰流。
盛德初融後，潛陰未姤時。侍臣占易象，明兩作重離。
采秀擷羣芳，爭儲百藥良。太醫初薦艾，庶草驗蕃昌。
微凉生殿閣，習習滿皇都。試問吾民慍，南風爲解無。
漸臺通翠浪，暑殿轉清風。簾卷東朝散，金烏未遽中。
日永蠶收簇，風高麥上場。朝來藉田令，菰黍獻時芳。
舞羽諸羌伏，銷兵萬彙蘇。只應黄紙誥，便是赤靈符。
露簟琴書冷，琱盤𩜾餌新。深宮猶畏日，應念暑耘人。
萬歲菖蒲酒，千金琥珀杯。年年行樂處，新月挂池臺。
翠筒初裹楝，薌黍復纏菰。水殿開冰鑑，瓊漿凍玉壺。
午景簾櫳靜，薰風草木酣。誰知恭儉德，綵縷出親蠶。
雨細方梅夏，風高已麥秋。應憐百花盡，綠葉暗紅榴。
肅肅槐庭午，沉沉玉漏稀。皇恩樂佳節，鬬草得珠璣。
節物荆吳舊，嬉游禁掖閑。仙風隨畫箑，拜賜落人間。
既聚伏波米，還數魏舒籌。應笑蘇夫子，僥倖得湖州。
劉侯年少日，駿馬拊便面。援弓雁自落，不待白羽貫。
風雨何年別，留真向此邦。至今遺恨在，巧過不成雙。
皓色生甌面，堪稱雪見羞。東坡調詩腹，今夜睡應休。
建茶三十片，不審味如何。奉贈包居士，僧房戰睡魔。
流水隨弦滑，清風入指寒。坐中有狂客，莫近繡簾彈。
淥浄堂前竹，秋期赴白雲。不知緣底事，一日可無君。
淥浄堂前鶴，孤棲守竹軒。胸中無限事，恨汝不能言。
君來不遇我，我到不逢君。古殿依修柏，寒花對暮雲。
急景歸來早，窮陰晚不開。傾杯不能飲，留待卯君來。
洞外復空中，千千萬萬同。勞師唱竹頌，知是阿誰風。
拆却相公庵，泥却駙馬竹。天下人總知，流入傳燈錄。
請得一日假，來遊半月泉。何人施大手，擘破水中天。
階下有龍潭，一泓寒且碧。不須撫兩掌，流出仙人液。
禪居何所有，戶牖白雲分。直待譚玄後，相隨花雨紛。
誰從五竺國，分得一枝來。秀出重樓外，專除世上埃。
古院楓篁裏，寥寥隔市喧。仙禽發異響，驚起老僧禪。
岡陵來勢遠，幽處更依山。一片湖景內，千家市井間。
空巌發靈籟，彷彿如風雷。只疑函寶劍，天遣六丁開。
尋花不惜命，愛雪常忍凍。三爲郡太守，清似於陵仲。
安石作假山，其中多詭怪。雖然知是假，爭奈主人愛。
明月光常滿，使君罇屢開。何須待月上，日暮便登臺。
橋上置杯盤，可容十客坐。遊人撐小艇，却從橋下過。
楚客對吳山，歸心常自苦。守土切須防，半夜俱飛去。
初投旱海戈，忽整瀟湘枻。彭蠡鏡中行，洞庭天外倚。
携杖溪邊聽，抱琴臺上坐。我喜見江山，江山愁見我。
爲治固有術，公卧有人立。直須緊閉關，勿使龐公入。
河流便當城，峻嶺借爲屏。疑在金山寺，憑欄看北泠。
前人厭膏粱，志欲服賤事。若論區別功，爲圃亦不易。
破屋居人少，柴門春草長。兒童不識字，耕稼鄭公莊。
橘井蘇仙宅，茶經陸羽泉。萬峰團雉堞，二水匯城𤲬。
人無本則憂，物以地爲貴。如何山芋輩，天下稱宋衛。
急雨收殘暑，西風吹暮蟬。烟浮水空闊，露洗月華圓。
扇子解招風，本要熱時用。秋來掛壁間，却被風吹動。
學盡百禽語，終無自己聲。深山喬木底，緘口過平生。
嶺南爲貪泉，飲者生貪黷。嶺北爲愈泉，宿病皆祛逐。
玉尺鋒稜聳，銀槽樣度窊。月中亡桂實，雨裏得天葩。
北顧橫江盡，東南第一州。六朝都在望，回首倦登樓。
雨過江山麗，春深筍蕨肥。扶藜蒼蘚破，移榻亂雲飛。
每度芙蓉嶺，愁眉慘不開。有命終須過，無災不再來。
滾滾長江水，蒼蒼大別山。古今人老盡，山水鎮長閑。
石橋跨兩岫，野叟嘗遠蹠。旁有枰棋處，云是仙人奕。
稍覺香熏鼻，還思酒入脣。盈缸止三斗，可撥甕頭春。
江南江北來，昨夜同枝宿。平明一聲起，回顧已極目。
騏驥方騰踏，蚊虻敢撲緣。明年小期集，請看十廬鞭。
天台多勝概，落日亂山青。不似三峰好，樓臺入翠屏。
長空開積雨，清夜流明月。看盡上樓人，油然就西沒。
誰遣常時月，偏從此夜明。暗添珠百倍，潛感兔多生。
欲見初容燭，將升尚有星。漸高圍漸小，雲外轉亭亭。
明入庭陰白，寒侵酒氣微。夜深看更好，樓上漸人稀。
浮光看不定，重露試還無。影翻狂舞客，明誤已棲烏。
巧轉上人衣，徐行度樓角。河漢冷無雲，冥冥獨飛鵲。
猿狖號枯木，魚龍泣夜潭。行人已天北，思婦隔江南。
看久須扶立，行貪遂失歸。誰能終不睡，爛醉羽觴飛。
湖南堂宇深，湖北林亭遠。不作過湖橋，兩處那相見。
湖裏種荷花，湖邊種楊柳。何處渡橋人，問是人間否。
綠竹覆清渠，塵心日日疏。使君遺癖在，苦要讀文書。
水深冰亦厚，滉蕩鋪寒玉。好在水中魚，何愁池上鶩。
空陂放修竹，肅肅復冥冥。莫除塢外筍，從使入園生。
離披寒露下，蕭索微風觸。摧折有餘青，從橫未須束。
風高蓮欲衰，霜重蓼初發。會使此池中，秋芳未嘗歇。
雲生如涌泉，雲散如翻水。百變一凭欄，悠悠定誰使。
臺高天漢近，匹練掛林端。秋深霜露重，誰見落西山。
夜色何蒼蒼，月明久未上。不上倚城臺，無奈東南嶂。
動靜惟所遇，仁智亦偶然。誰見二物外，猶有天地全。
泉來草木滋，泉去池塘滿。委曲到庭除，清泠備晨盥。
隠居亦非難，欲少求易遂。有意未成歸，聊就茅檐試。
林高日氣薄，竹色凈如水。寂歷斷人聲，時有鳴禽起。
處世欲無言，事至或未可。唯有此亭空，宴坐聊從我。
重露覆千花，繁香凝畦圃。不忍日將晞，散逐微風去。
虛亭面疏篁，窈窕衆景聚。更與坐中人，行尋望來處。
溪亭新雨餘，秋色明滉漾。鳥渡夕陽中，魚行白石上。
溪淺復通橋，過者猶恨懶。頼有沙上鷗，常爲獨遊伴。
春晚百花齊，綿綿巧如織。細雨洗還明，輕風卷無迹。
觴流無定處，客醉醒還酌。毋令仲御歌，空使人驚愕。
開花濁水中，抱性一何潔。朱檻月明時，清香爲誰發。
猗猗翠蔓長，藹藹繁香足。綺席墮殘英，芳樽漬餘馥。
誰言使君貧，已用谷量竹。盈谷萬萬竿，何曾一竿曲。
蘆深可藏人，下有扁舟泊。正似洞庭風，日莫孤帆落。
野人三四家，桑麻足生意。試與叩柴荆，言辭應有味。
風梢繞檐匝，霜幹當窗凈。遥知素壁上，醉墨森相映。
葉如石楠堅，實比霜柑大。穿徑得新苞，令公憶鱸鱠。
官是勸農官，種桑亦其所。安得陌上人，隔葉攀條語。
使君美且仁，遍地種桃李。豈獨放春花，行看食秋子。
龍眠淥凈中，微吟作雲雨。幽人建德居，知是清風主。
此心初無住，每與物皆禪。如何一丸墨，舒卷化山川。
佛口如瀾翻，初無一正定。畫作正定看，於何是佛性。
清溪便種稻，秋晚連雲熟。不待見新舂，西風薌自足。
山開稍有路，水放亦成川。游人得所息，真意方澹然。
山居少華麗，牽茅結凈屋。此間不受塵，幽人亦新沐。
泉流逢石缺，脈散成寶網。水作瓔珞看，山是如來想。
石室空無主，浮雲自去來。人間春雨足，歸意带風雷。
世道自破碎，全理未嘗違。溪山亦何有，永覺平日非。
共恨春不長，逡巡就摇落。一見洞中天，真知世間惡。
石門日不下，潭鏡月長臨。細細溪風渡，相看識此心。
岩花不可攀，翔蕊久未墮。忽下幽人前，知子觀空坐。
層崖落飛泉，微風泛喬木。坐遣谷中人，家家有琴筑。
白龍晝飲潭，修尾掛石壁。幽人欲下看，雨雹晴相射。
倚崖開翠屏，臨潭置苔石。有所獨無人，君心得未得。
未見垂雲沜，其如歸興何。路窮雙足熱，爲我洗磐陀。
置馬步岩間，岩前得平地。肴蔬取行簏，粗飽有遺味。
團團寶華岩，重重蔭珍木。歸來得商鼎，試鬻溪邊綠。
蒼壁立精鐵，縣泉瀉天紳。山行見已久，指與未來人。
溪深龜魚驕，石瘦椿楠勁。借子木蘭船，寬我芒鞋病。
溽暑避華構，清風迎早朝。楓槐高自舞，冰雪晚初消。
南訛初應曆，五日未生陰。靈藥收農錄，薰風拂舜琴。
皇心本夷曠，一氣自炎凉。不廢荆吳舊，民風見未央。
决獄初迎雨，開倉旋取陳。青黄今接夏，饑疫免憂春。
簾密風時度，宮深日倍長。紵羅隨節賜，黍麥趁新嘗。
執熱寧忘濯，清心自釋煩。東朝聞好語，畏日解餘暄。
壽康朝謁蚤，長信燕閒多。不有圖書樂，其如晝漏何。
玉宇宜朱夏，壺冰生晚凉。深心念行暍，清夜久焚香。
蠶宮罷採擷，暴室獻朱黄。翕呷霜紈動，闌班綵縷長。
曉起鐘猶凝，朝回露欲乾。逡巡下清蹕，委曲問平安。
壓蔗出寒漿，敲冰簇畫堂。人間正袢暑，天上絕清凉。
修厦欺晴日，重簾度細風。羣仙不煩促，長在廣寒宮。
尋芳空茂木，鬥草得幽蘭。歌舞纖絺健，嬉游玉佩珊。
留侯决成敗，面折愧周昌。垂老召商叟，鴻鵠自高翔。
諸呂更相王，陳平氣何索。千金壽絳侯，劉宗知有託。
賈生料吳楚，竟斃大梁城。一身不自保，痛哭空傷生。
桓文服荆楚，安取破國都。孔明不料敵，一世空馳驅。
安石善談笑，揮麈却苻秦。妄起并吞意，終殘吳越人。
江河浪如屋，要須滄海容。可憐狄仁傑，猶復負婁公。
杜門本畏人，門開自無客。孤坐忽三年，心空無一物。
衆音入我耳，諸色過吾目。聞見長歷然，靈源不受觸。
茲心凈無垢，尚愛南齋竹。當暑得清風，冷然若新沐。
老檜真百尺，疏竹疑千畝。紛紛霰雪中，見此歲寒友。
栽竹種松檜，十年未成陰。昔人定知我，爲我養南林。
久無叩門聲，剝啄問何故。田中有人至，昨夜盈尺雨。
我居近西城，城枕湖一曲。不到平湖上，何物禁吾足。
北臨鳳凰臺，鳳去臺亦圮。萋萋修竹林，喈喈何日至。
昔我過嵩麓，雲移見諸峰。重遊未有日，想像曀霾中。
避事已謝客，養性不看書。書中多感遇，掩卷輒長吁。
人言里中舊，獨有陳太丘。文若命世人，惜哉憂人憂。
巢由老箕山，遁世聊可耳。臨流愧堯舜，又甚陳仲子。
玉筯插銀河，紅裙蘸碧波。更行三五步，浸着老僧窠。
昔年有遷客，携手醉嵌巖。去我歲已百，游人忽復三。
岧嶢山上寺，近在古城中。苦恨河流遠，長教眼力窮。
盤曲山前路，流年向此消。興亡須一弔，范叟卧山腰。
孤絕山南寺，僧居無限清。不知行道處，空聽暮鐘聲。
清影十分月，暗香干柄蓮。不知從此別，高會復何年。
四海佛宮闕，三峨不待誇。山深龍聽法，野迥鹿銜警。
荆楚西南地，清明咫尺天。遠山猶带雪，高柳已藏煙。
麗藻高鄭衛，專學美齊傳。容揄難有屬，筆削少能干。
頹然一睡足，巖溜尚潺湲。面几郎山郭，寂無人世喧。
濯足臨澄碧，和雲臥石室。淅瀝天風生，披襟當呼吸。
心如一片苗，是苗皆可植。莫種誰堆培，莫容荆與棘。
丘師伯莫曉，寂寂明皎皎。日午打三更，誰人打得了。
溪聲灘外急，草色兩中深。客意自南北，山光無古今。
柳侯好倔奇，頗類元道州。遂令舂陵行，至今猶風流。
鬼神隨處有，諂誑世間人。祭鬼都無福，空增殺業因。
正信天龍護，邪神豈奈何。但知常念佛，災怪自消磨。
人死隨前業，升沉六道殊。如何純祭祀，須道世人愚。
殺牛慚禴祭，黍稷本非馨。齋誦真明德，何勞執禮經。
殺他還自殺，影響逐形聲。鬼飽都無福，空招墮火坑。
迴邪生正信，臭草出栴檀。逢難須堅固，安居志好攀。
專持菩薩號，八部護君身。急難隨聲應，唯除不信人。
法寶真良藥，衆生自不嘗。書持并供養，世世上天堂。
作福常迴施，天龍善鬼神。威光常覆護，使汝免災迍。
鬼道常饑渴，當生憐愍心。能蠲口中食，佛賛福田深。
郢國當時唱，猶傳白雪真。問今非昔日，和者幾何人。
先帝遺弓劍，排雲上紫清。同時受顧託，今日見昇平。
一載涪江上，轉添山野情。手携僧共出，筆放吏歸耕。
官舍如僧舍，翛然萬慮清。等閑無客到，容易有苔生。
採得千年藥，臨流凈洗藏。至今源裏水，猶带舊時香。
渚宮形勝地，從古冠荆湖。依劉開幕府，吊屈俯滄浪。
至寶不自獻，韜藏亦英華。餘香被草木，秀擢幽巖花。
背裝花屈膝，白打大廉斯。進前行兩步，蹺後立多時。
康樂悟玄機，寂寥此棲息。經翻貝葉文，臺近蓮華石。
水石一欄桿，僧歸四山靜。携琴譜澗泉，月浸夜深冷。
止觀心地法，色相本皆空。禪慧明宗性，超然萬法中。
一門三刺史，四代五尚書。他族未聞有，朕今止見胡。
清風習池上，落日峴山西。使君來問俗，聽唱白銅鞮。
斵石自何許，枕之懷赤城。空廬復蕙帳，旦暮白雲生。
秋山與湖水，遠近如相送。後府宿扁舟，知師有歸夢。
試吏才未申，食貧同古人。何以贈行色，一酌湖上春。
行草得三昧，林間嘗與語。秋風忽捲衣，別我之何所。
皇城十二衢，埃塵滿香裓。何以待歸期，山中桂花色。
深藏西竹寺，寒擁北譙城。石字贊皇古，泉銘庶子清。
我來小小郡，愛此高高臺。前對蒼筤竹，萬竿球琳材。
櫻桃真小子，龍眼是凡姿。橄欖爲下輩，枇杷作客兒。
山稱孤獨字，廟塑女郎形。過客雖知誤，行人但乞靈。
跨蹇度溪橋，處處尋春信。青枝攤蓓蕾，喚僕頻頻認。
我非東方兒，不是牛耕土。欲識我蹤跡，一氣萬物母。
飛泉成五級，一級一龍湫。削出萬仞秀，詎讓蓬萊丘。
造化鑿紳維，千巖鬭空碧。有時雲雨開，殘陽落幽石。
一徑數里間，巉巖鎮幽谷。中夾清溪流，白雲長斷續。
寒井深無極，人謂藏虬龍。嘗聞救炎旱，絲雨灑長空。
巨石平如掌，天然狀鼙鼓。擊之還有聲，分明含太古。
雙峰起雲際，髣髴五侯門。烟霞鎖不開，曾無車馬奔。
峭石狀危屏，截斷諸峰青。白雲觸不飛，仙掌空遺名。
昔人持此咒，巖坐歲寒深。梵言不復聞，雅名流至今。
嘗聞越邑民，禱雨碧巖畔。神龍如有期，爲霖通旱暵。
捫蘿梯峭石，直上青雲端。咫尺星斗光，冷射人心寒。
民情極簡易，闗决未應勞。佳句寧我知，爲君屈揮毫。
蠟梅直何如，但聞鄭家說。淡日明晨霜，凉酥點春雪。
清嫌冰麝俗，淡學池鵝黄。情知不是蠟，風定有餘香。
毁譽平千載，窮通譬一毛。虹蜺千丈氣，豈便伏蓬蒿。
我託南車去，君挐北轡還。相看一夢裏，好入畫圖間。
嶺盡還臨水，溪窮又有山。人遊明鏡裏，鳥語白雲間。
少婦織新絲，人來不下機。斜陽過茅屋，郎亦採樵歸。
窈窕東注壑，舒徐南入江。寄聲滄海若，高潔此難雙。
洞天人遠矣，琳館有遺蹤。願棄人間事，優游慕赤松。
化成真化出，絕險起朱欄。直下臨無處，江城一掬看。
登覽多清興，衣襟有白雲。松風不知際，仙籟坐中聞。
紅燭轉沙堤，天門仗未齊。槐陰勒馬待，月在御溝西。
倒景虞淵日，餘威澤國霞。宵行逐明月，水宿傍人家。
泉水秋浮艇，荒陂暮聽蟬。登瀛從此路，出守已衰年。
淮天秋日下，水國晚涼中。舟子趨程意，軒軒欲貫虹。
秋露凝漿細，朝陽入色深。冰虀不須搗，恐碎褭蹄金。
孤嶼何亭亭，蒼松鬱相對。池中蛟龍起，天際風雨會。
向日鋪青蓋，浮波散緑盤。明珠洛浦珮，白玉水仙丹。
鳳食實已美，龍吟聲更奇。惜無蔡邕識，那得馬融吹。
王子吹笙去，仙禽下雲端。夜棲松月静，朝舞檜風寒。
崩騰噴雪浪，晝夜無停息。廻旋天磨轉，運動日卓側。
整整植翠旗，森森列羽衛。微風羣玉動，赫日蒼雲翳。
藻荇徧廻塘，芙蕖出清水。紅燈迭照映，翠蓋相磨倚。
天寒桂子墮，花發向庭中。月華十二滿，常照此芳叢。
高枝含煙霧，密葉張羽翼。參差隨風勢，慘澹入雲色。
結茅深林下，開户流水邊。曉聽松風坐，夜枕雲濤眠。
綽約花無語，間關鳥自吟。及時須賞翫，風雨不能禁。
莫恨生華髪，唯須不負春。風光無老少，祗屬有情人。
瀟灑幽棲地，山嵐日夕昏。松風吹緑綺，溪月湛清樽。
白日春臺上，歡娛莫訴盃。飛花留客醉，啼鳥近人来。
流水家家入，脩篁處處同。城南履道宅，白傅有遺風。
四山煙雨收，雙沼漾晴碧。白鳥忽飛來，點破檐前色。
野草如排戟，山花似列屏。維舟一登覽，誤入小蓬瀛。
暮舂朝城粟，曉採觀城葑。一入高魚境，已是武陽東。
主人無機心，兕虎皆可入。君看小渚中，豈特羣鷗集。
鳬鷗近隼旟，亭陰戲魴鱒。我自無機心，忘機成戲論。
峰巒何迤邐，天際相依倚。如何是孤嶼，獨立澄明裏。
澄流良湜湜，幽藻還漪漪。不是采蘩手，芬芳長自持。
亂亡由佞舌，覽古每嗟吁。擬刻姦諛像，申明兩觀誅。
萬事以誠立，不誠心不專。誠心非鐵石，鐵石被誠穿。
山闊青連海，溪長綠繞城。規模唐故郡，弦誦魯諸生。
白日經檐短，風霜路客衣。梅梢驚歲晚，沙際看春歸。
是身如芭蕉，况復身外名。至人本無心，肯爲寵辱驚。
照月槐影碎，吹風柏聲繁。悠悠此時心，可樂不可言。
水聚即爲漚，漚散還爲水。祇這聚散中，便是真如理。
本覺非今覺，今覺如本覺。悟得本覺時，非覺非非覺。
萬葉烟雲上，千花錦繡中。停舟不忍發，爲恐破圓紅。
晚雨軒窗潤，秋風池沼香。愛花不忍折，恰似惜甘棠。
美色絕殊衆，暗香時著人。齊州終自別，不比嶺頭春。
可但深宜晚，須知巧耐寒。北人渾未識，祇作棣棠看。
舊作酴醾白，新翻蛺蝶黄。不須多變態，固自有真香。
不獨看花懶，吟詩味亦忘。此花誰可賦，顧曲有周郎。
江水挼藍綠，江花潑火紅。夕陽幽鳥下，渾似畫屏中。
鷗鳥來何事，漁舟到亦迷。落花流更遠，疑是武陵溪。
水近花逾碧，花臨水更紅。鷗飛錦城外，人立畫屏中。
花麗水疑染，水清花欲燃。滄浪無限意，好在釣漁船。
長官衫色暗，玉雪久甘貧。爲問江西月，如君有幾人。
門巷雨蕭蕭，黄昏掩寂寥。曲終人不見，花落夢無聊。
燈火夜寥寥，殘香不可招。朱扉寒半掩，金鴨煖全消。
珠履三千兩，金椎四十斤。阿誰知狗盜，却解脫田文。
遊山須覽勝，八百里天台。若不登華頂，渾如不到來。
瀟洒監城隈，聊驅俗駕回。世塵飛不到，山色翠成堆。
當道雙峰闢，凌空萬仞酋。於秦置扃鐍，與蜀作襟喉。
壁倚乾寧碣，龕籠大業僧。七年馳使路，兩躡石梯層。
崖卷層霄闊，溪穿碧玉橫。銀河一派水，終日瀉天聲。
玉峰刳不盡，滿室碧琅玕。太始藏靈氣，寥寥五月寒。
小洞隠遙岑，松蘿翠復陰。遊人曾到不，方信白雲深。
好峰飛去後，流出亂雲根。應爲留僧住，□□□□門。
竹暗不通日，泉聲落如雨。春風自有期，桃李亂深塢。
松室開孤定，褰幃納夜凉。嬋娟依翠竹，無語過東牆。
猿鶴驚呼曉，樓鐘動翠微。楓林墮清月，疏影亂人衣。
水石追摩詰，風騷類小山。每來窺二妙，戀戀欲忘還。
巉絕千峰玉，清妍五字詩。胸中盤爽氣，彷彿幾人知。
數幅生綃上，形容萬態心。坐窺天下勝，何用遠登臨。
漠漠雲披岫，班斑雨弄晴。橫江舟一葉，注目使人驚。
陽秋閟肝膈，無處見微茫。時作丹青戲，風流冠帝鄉。
參差山接野，渺莽水連空。笠釣沙頭客，真宜避世翁。
經綸志四海，齟齬不得申。大裘縱千丈，姑覆洛陽春。
子雲草玄時，載酒客常滿。君今慕若人，竹戶誰來款。
潭潭百尺井，汲引鳴飛瀾。驚回午醉客，一漱齒頰寒。
一庵容宇宙，介意安在哉。珍重庵中人，空洞無纖埃。
君家十亭觀，棋置宛相望。是中富墨妙，偉哉蘇與黄。
扶疏蔭佳木，五月風來徐。淵明方偃臥，亦自愛吾廬。
長安貴富人，歲月馬上遷。岸巾怡永日，心事獨翛然。
南華鑑止水，炯然見須眉。夫子果能定，物豈逃妍媸。
虛室晝生白，清風襲衣屨。圓蒲燕坐人，泠然欲仙去。
王郎英妙年，功名固堪勉。浩然賦歸歟，持操真可羨。
北風三日雪，南湖一尺冰。晚雲遮望眼，不見玉山城。
魚蝦爭後先，波浪拂西北。今朝臥龍起，且與收風色。
朝亦見潮來，暮亦見潮來。維舟不敢渡，西望興悠哉。
西園草碧色，南湖水綠波。五雲亭上意，爭奈艷陽何。
不能送行客，贈以綠楊枝。試看青青眼，此心當自知。
妻孥能相期，每出必遽還。如其歸稍晚，必謁鄭推官。
開拓乾坤遠，歡娛歲序深。堂前猶閱武，自是太平心。
東來細溜長，西去餘波漲。能收四海心，樂此一渠上。
東郡經年久，西齋一事無。蕭然靜相對，惟有博山爐。
芍藥花初發，牽公詩思濃。露紅烟紫句，全勝綠盤龍。
太守政何如，茲焉名可見。齊州一萬家，揮以袁宏扇。
淅淅風敲韵，亭亭日轉陰。公應喜來此，相得歲寒心。
龍頭落潺湲，雁齒駕清淺。夜闌氣益佳，雨霽香尤遠。
芙蓉近可攀，香草供幽賦。公才如命騷，此是冥搜處。
四境靜山川，一枕閒風月。野水抱城幽，青天垂木末。
老杜詩猶在，重華事已無。千秋陵谷變，塵起鵲山湖。
出城跨岧嶢，驚目見花艷。飛蓋每來游，佳境此其漸。
漾舟入芙蓉，花亂舟欹側。安穩此凭欄，清香生履舄。
瀟洒塵埃外，崔嵬清淺中。四軒春水闊，兩岸畫橋通。
景物此清淡，幽亭獨細論。恐人容易過，常鎖水西門。
河流春已深，野色晚更靜。生計慕園畦，歸心付漁艇。
芙渠十頃闊，藻荇一篙深。晚日江鄉景，秋風澤國心。
花滿紅橋外，尋芳未渡橋。春風相調引，已有異香飄。
塵汙遠已留，淥凈此不雜。僻招水鳥棲，清數游魚鬣。
南瞻復北顧，春水綠漫漫。此地尋花柳，全勝別處看。
花發紅雲合，公來醉玉頹。傍城行怯遠，却泛小舟迴。
高深極前臨，蒼莽接迴眺。齊州景物多，于此領其要。
驅馬峴山南，磴滑不能上。惆悵石城人，秋風摇兩槳。
二月春色來，三月春色老。東風收花去，滿地留芳草。
火雲堆長空，赤日沸岩瀑。芙蓉已焦死，不減篔簹綠。
慘淡秋雲高，蕭瑟西風起。坐感歲華遷，悲歌淚如水。
風凄薄愁雲，雨冷成飛雪。莫作苦寒吟，行行桃李月。
外看江水長，裏見荷花發。廬阜收白雲，南浦浸明月。
漾舟荷花裏，艤棹綠楊陰。却上曹亭望，山高江水深。
登臨常患遠，游覽不能繼。此景對門牆，箯輿日三四。
邀出苧羅山，送上姑蘇臺。果迷吳主意，都忘越兵來。
驚風拔古松，浮雲掩秋月。對景輒悲歌，隨聲入清血。
寂歷人初定，逍遙物已齊。夜凉天似水，月在小橋西。
雨盪炎天氣，風生喬木陰。清凉一枕睡，勝得萬黄金。
十年虎谿老，却上羌山岑。今回江西去，與人傳法音。
谷虛聊應物，雲出本無心。猿鶴空相怨，舊菴松檜深。
枕上杜鵑啼，匆匆早起時。出行天未曉，月在杏花枝。
寄語紅蓮幕，當歌金縷衣。探春曾有約，今日已春歸。
客路方投轡，郵亭獨掩門。無人共燈火，秋雨更黄昏。
徘徊想此夜，夜長猶未眠。出門還復入，無語月空圓。
青女隨明月，來時夜已深。霜花結不就，散作海天陰。
落日山城晚，黄雲雪意濃。更須開一甕，頻醉送殘冬。
試說途中景，方知別後心。行人日暮少，風雪亂山深。
枉渚潮初落，平岡日又西。蘆叢深處泊，惟有郭公啼。
平生羞捷徑，到此尚狐疑。望斷澹臺路，登高賦所思。
今日朱顔客，明朝白髮人。莫教行樂晚，須惜少年春。
本爲情沈飲，翻成病染身。今朝高枕處，應羨獨醒人。
突兀隘空虛，他山總不如。君看路傍石，盡是補天餘。
草滿南園綠，青青復間紅。花開不擇地，錦繡徑相通。
漿寒飲一石，蜜液和巖桂。心渴望天南，星河燦垂地。
參旗挂疏木，通夕凉如水。銀漢耿半天，河橋暝烟紫。
雪片擁頹垣，衣裘冷於甲。香醪不滿榼，藤枕欹殘臘。
春雨津浹洽，秋苗香苾芬。京坻看便是，完固促修囷。
恬和效春律，芳茂若秋松。盃畢花枝放，吳伻俳笑空。
牧守有民社，佳言多告余。金芝先出谷，奔召戒征車。
予兮仲尼后，老作外州行。丹穴屯戎伍，朱衣走吏兵。
不是宮商調，誰人和一場。伯牙何所措，此曲舊來長。
數里無人到，山黄始覺秋。巖間一覺睡，忘却百年憂。
東山西嶺青，雨下却天晴。更問箇中意，鵓鳩生鷂鷹。
看經不識經，徒勞損眼睛。欲得不損眼，分明識取經。
片月浸寒潭，微雲滿空碧。若於達道人，好箇真消息。
瘴地風雲早，溫天氣候催。窮冬不見雪，正月已聞雷。
亂石烏牛伏，驚濤白馬奔。大家齊拭目，看我過龍門。
臥病十餘日，不見西軒竹。稚子忽報言，新笋抽五六。
小雨破炎熾，滿懷貯清爽。忽御兩腋風，太虛一登賞。
方上大鼇背，俄生五湖心。急急遊此道，擾擾休相尋。
俯仰是天漢，陟降非世路。常聞步虛詞，時聳採蓮女。
江海風波外，陰陽化育中。相隨還戢翼，得性渚西東。
瑞意纔含蓄，輕花即翦裁。清寒穿箔去，豐兆破烟來。
密霰俄傳信，癡雲預作媒。瑶池方瀲灧，玉鳳更毰毸。
思見憐初洒，憂消喜漸堆。惜明聊自擬，驚密偶同欵。
片片榆飄莢，纍纍蚌剖胎。遽將天曉報，頻把歲華催。
有景榮千巘，無私瑞九垓。水精排瓦礫，天庫委瓊瑰。
就下深趨坎，憑高杪寄桅。四垂纔密密，一望已皚皚。
瀑布鬭直瀉，仙葩誰碎挼。風前鵝毳落，秋後海潮回。
礱轉揚輕礦，篩旋迸細粞。紋波翻太液，縞練遶蓬萊。
泛泛冰壺動，漫漫寶鑑開。柳條新弄絮，律管乍飛灰。
照耀行人氅，光華釣叟臺。書帷爭白日，秋色改黄槐。
比潔須延月，聞香不掩梅。載塗人艮趾，入領我咸脢。
封鎖烟嘗衛，飛揚露可陪。厚將平地塹，高欲峻堂陔。
特應三冬令，寧傷萬物胚。秦蛇伸瓦隴，卞璞暴山峐。
始恐佛氏講，天花何徘徊。終疑宓妃至，仙肌何奇侅。
密勻甌漬液，丹映檻凝衃。照歲何妨積，侵階慎勿推。
書窗輝竹簡，詩筆凍松煤。煎煮供茶鼎，收藏厠酒罍。
擬氈安可卷，欲器不禁鎚。俯拾甘頳手，昂窺任撲腮。
誤雞忙下杙，趣雉不須䍙。翫久清成興，吞多冷失咍。
脂膚堪奬與，墨面可譏詼。鹽散徒云爾，心虛可比哉。
樂道有真侶，好山無俗交。野花將逸興，不覺到巖坳。
默默紫玄像，蕭蕭青竹軒。相看誰有道，無問亦無言。
百年塵外境，萬慮靜中身。終日無他事，寒泉照隠人。
萬緣忘外息，百福靜中收。莫作南柯夢，浮榮一覺休。
京塵隨暑遠，洛水得秋多。爽氣乘歸興，孤舟看一梭。
左選官期遠，南歸客路長。覲親時正好，黄菊百年觴。
識先游刃易，命晚折腰勞。華省當年夢，行看置此曹。
來處緣應異，歸時壽已稀。校讎孫繼子，無限是春暉。
數終還是福，道盡更何言。子到康民處，方知鞠育恩。
貌像雖相似，水中空捉月。非教亦非禪，使我如何說。
俗緣磨未盡，空山傍妝臺。溪雲惹粉黛，巖花寶靨開。
半天聞梵唱，一徑踏松陰。起石雲千仞，懸空瀑萬尋。
王孫餘巧力，銀漢亦經營。地軸卷不盡，風梭織又成。
拔地山爭秀，藏天谷受虛。雲開西蜀後，木老避秦初。
二十四峰尖，參差列郡南。半空擎梵宇，絕頂寄僧龕。
白頰饒春思，梅梢喜可知。聲聲催爛漫，定是雪晴時。
神僧曾西征，目覽江山異。深林植杖藜，他日成州治。
家住孤峰頂，長年半掩門。自嗟身已老，活計付兒孫。
物外林泉靜，閑中日月長。清風颯然至，可以傲羲皇。
地與市朝遠，雲藏山水深。長令有心者，到此自無心。
金蓓鎖春寒，惱人香未展。雖無桃李顔，風味極不淺。
體薰山麝臍，色染薔薇露。披拂不滿襟，時有暗香度。
險心游萬仞，躁欲生五兵。隠几香一炷，靈臺湛空明。
晝食鳥窺臺，宴坐日過砌。俗氛無因來，煙霏作輿衛。
石蜜化螺甲，榠樝煮水沈。博山孤煙起，對此作森森。
輪囷香事已，郁郁著書畫。誰能入吾室，脫汝世俗械。
賈侯懷六韜，家有十二戟。天資喜文事，如我有香癖。
林花飛片片，香歸銜泥燕。閉閤和春風，還尋蔚宗傳。
公虛采蘋宮，行樂在小寢。香光當發聞，色敗不可稔。
牀帷夜氣馥，衣桁晚煙凝。瓦溝鳴急雪，睡鴨照華燈。
雉尾映鞭聲，金爐拂太清。班近聞香早，歸來學得成。
衣篝麗紈綺，有待乃芬芳。當念真富貴，自薰知見香。
金石不隨波，松竹知歲寒。冥此芸芸境，迴向自心觀。
知足是靈龜，無厭乃朵頤。虛心萬物表，寒暑自四時。
無外一精明，六合同出自。公能知本源，佛亦不相似。
辱莫辱多欲，樂莫樂無求。人生强學耳，萬古一東流。
樞機要發遲，飲食戒味厚。漁人溺於波，君子溺於口。
涇流不濁渭，種桃無李實。養心去塵緣，光明生虛室。
相望六千里，天地隔江山。十書九不到，何用一開顔。
霜降水反壑，風落木歸山。冉冉歲華晚，昆蟲皆閉關。
冷淡病心情，暄和好時節。故園音信斷，遠郡親賓絕。
山郭燈火稀，峽天星漢少。年光東流水，生計南枝鳥。
冥懷齊遠近，委順隨南北。歸去誠可憐，天涯住亦得。
老色日上面，歡悰日去心。今既不如昔，後當不如今。
嘖嘖雀引雛，梢梢笋成竹。時物感人情，憶我故鄉曲。
苦雨初入梅，瘴雲稍含毒。泥秧水畦稻，灰種畬田粟。
輕紗一幅巾，小簟六尺牀。無客盡日靜，有風終夜凉。
病人多夢醫，囚人多夢赦。如何春來夢，合眼在鄉社。
小姬煖足卧，或能起心兵。千金買脚婆，夜夜睡天明。
脚婆原不食，纏裹一衲足。天明更傾瀉，頮面有餘燠。
鐘鳴山川曉，露下星斗濕。老夫梳白頭，潘何塤篪集。
打荷看急雨，吞月任行雲。夜半蚊雷起，西風爲解紛。
茗椀夢中覺，荷花鏡裏香。凉生只當處，暑退亦無方。
苦雨已解嚴，諸峰來獻狀。不見白頭禪，空倚紫藤杖。
山下三日晴，山上三日雨。不見祝融峰，還泝瀟湘去。
湖北山無地，湖南水徹天。雲沙真富貴，翰墨小神仙。
憶在昭陵日，傾心用老成。功歸仁祖廟，正得一書生。
羊生但著鞭，勿哭西州門。故有不亡者，南山相與存。
慶州自不惡，藉甚載聲華。忠義可無憾，公今有世家。
公歸未百年，鸛巢荒古屋。我吟殄瘁詩，悲風韵喬木。
傷心祠下亭，在時公燕處。臨水不相猜，江鷗會人語。
公有一杯酒，與人同醉醒。遺民能記憶，欲語涕飄零。
委徑問謠俗，高丘省佃作。昔遊非苟然，今花幾開落。
在昔實方枘，成功見圓機。九原尚友心，白首要同歸。
人去洲渚在，春回花草斑。清談值淵對，發興如江山。
落日銜城壁，祠東更一遊。悲來惜酒少，安得董糟丘。
竹下傾春酒，愁陰爲我開。不知臨水語，更得幾回來。
韭苗香煮餠，野老不知春。看鏡道如咫，倚樓梅照人。
什襲發硎刀，無名自貴高。秋衣猶葛製，午飯厭溪毛。
萬木霜摇落，山呈斧鑿痕。癡蠅思附尾，警鶴畏乘軒。
日短循除廡，溪寒出臼科。官居圖畫裏，小鴨睡枯荷。
眼看人換世，手種木成陰。藏拙無三窟，談禪劇七禽。
寒水幾痕落，秋山萬竅號。紅梨啄烏鵲，殘菊掛蠨蛸。
佳人斗南北，美酒玉東西。夢鹿分真鹿，無雞應木雞。
斲鼻昔常爾，絕絃知者稀。無人與爭長，惟有釣魚磯。
茵席絮剪繭，枕囊收决明。南風入晝夢，起坐是松聲。
半菽一瓢飲，懸鶉百結衣。蕭條鬼不瞰，聊可與同歸。
學似斲輪扁，詩如飯顆山。室中餘一劍，無氣斗牛間。
騎虎度諸嶺，入鷗同一波。香寒明鼻觀，日永稱頭陀。
詩入雞林市，書邀道士鵝。雲間晏公子，風月興如何。
春風馬上夢，樽酒故人持。猶作狂時語，鄰家乞侍兒。
憶同嵇阮輩，醉卧酒家牀。今日壚邊客，初無人姓黄。
對酒誠獨難，論詩良不易。人生如草木，臭味要相似。
春色挾曙來，惱人似官酒。酬春無好語，懷我文章友。
紅梅定自開，有酒無人對。歸時應好在，常恐風雨晦。
東南萬里江，綠浄一杯酒。王孫江南去，更得消息否。
獻笑果不情，貌親初不愛。誰言百年交，投分一傾蓋。
四十垂垂老，文章豈更新。鼻端如可斲，猶擬爲揮斤。
土氣昏風日，人囂極雁鵝。尋河著繩墨，詩思略無多。
風驚鴻雁行，吹落秋江上。爲掃碧巖邊，問叔今無恙。
吳山十二棋，一擊玄關應。探人懷中事，如月入清鏡。
鴐鵝引頸回，似我胸中字。右軍數能來，不爲口腹事。
水國鴻雁秋，煙沙風日麗。莫遣角弓鳴，驚飛不成字。
惱人自作樂，休休莫莫莫。相看將白頭，止有不如昨。
北來哺慈烏，南歸護爾雛。昨夜雲飛雁，相隨我不如。
志欲收九族，別離乃同生。誰能成此意，惟有孔方兄。
大父無恙時，刻意教子弟。歸掃松楸下，淚我萬里涕。
四海無遠志，一溪甘遂心。牽牛避洗耳，卧著桂枝陰。
前湖後湖水，初夏半夏凉。夜闌鄉夢破，一雁度衡陽。
千里及歸鴻，半天河影東。家人森戶外，笑擁白頭翁。
天竺黄卷在，人中白髮侵。客至獨掃榻，自然同此心。
垂空青幕六，一一排風開。石友常思我，預知子能來。
幽澗泉石綠，閉門聞啄木。運柴胡奴歸，車前挂生鹿。
雨如覆盆來，平地沒牛膝。回望無夷陵，天南星斗濕。
使君子百姓，請雨不旋復。守田意飽滿，高壁掛龍骨。
梅蕊觸人意，冒寒開雪花。遙憐水風晚，片片點汀沙。
蕭寺吟雙竹，秋醪薦二螯。破塵歸騎速，橫日雁行高。
擁膝度殘臘，攀條驚早春。陳郎浮竹葉，著我北歸人。
天下放玄虛，誰知與道俱。唯餘范武子，乃是晉諸儒。
醉紅如墮珥，奈此惱人香。政爾無言笑，未應吳國亡。
蒙茸冒枯几，想像掛霜枝。永失金衣友，文章安用爲。
巧解逢人笑，還能亂蝶飛。清風時入戶，幾片落新衣。
荷鋤郎在田，行餉兒未返。終日弄鳴機，恤緯不思遠。
道人不凋琢，萬鏡自明己。願公勤此履，深徹法源底。
毗盧足趺光，照耀世界海。旋嵐黑風起，到岸得自在。
鼻孔隨人走，日中忽見斗。踏定太衝脈，壁上挂着口。
人有歲寒心，乃有歲寒節。何能貌不枯，虛心聽霜雪。
黄河徹底凍，白髮通心白。雖有顧陸手，百巧畫不得。
饑渴隨時用，悲歡觸事真。十方無壁落，中有昔怨人。
去日撒手去，來時無與偕。若將來去看，還似不曾齋。
正觀心地時，絲髮亦無有。却來觀世間，冬後數九九。
涪陵薩埵子，且道也旁行。亦嚼橫陳蠟，不愛孔方兄。
江南鴻雁行，人言好兄弟。無端風忽起，縱橫不成字。
萬里唯將我，回觀更有誰。初無卓錐地，今日更無錐。
江南十兄弟，長被時一共。夢時各自境，獨與君同夢。
雖受然燈記，不從然燈得。若會翻身句，彌勒真彌勒。
向上關捩子，未曾說似人。困來一覺睡，妙絕更通神。
往日非今日，今年似去年。九關多虎豹，聊作地行仙。
齋餘睡兀兀，占盡簷前日。不與一甌茶，眼前黑如漆。
白足禮江沙，七星在雲表。洗心無一塵，缺月西南曉。
前身寒山子，後身黄魯直。頗遭俗人惱，思欲入石壁。
自古多如此，君今獨奈何。可來白雲裏，教汝紫芝歌。
樸落非他物，縱橫不是塵。山河及大地，全露法王身。
深根藏器時，寸寸抱奇節。遭時上風雲，故可傲冰雪。
峨眉山中老，千頌自成集。持問太和山，鶻臭當風立。
一鉢千家飯，孤身萬里浮。知音若相問，不住涅槃州。
彌勒真彌勒，分身千百億。若問下生時，不打這鼓笛。
達摩從西來，不受梁武襯。却面少林牆，衣鉢一萬貫。
馿耳對軒軒，爭酬價十千。眈眈兩虎視，不值一文錢。
牽馿飲江水，鼻吹波浪起。岸上蹄踏蹄，水中嘴對嘴。
山鳥無凡音，山雲無俗狀。引得白頭僧，時時倚藜杖。
玉兔步虛碧，冰輪碾太清。廣寒宮有路，桂子落無聲。
斗暄成小疾，亦稍敗吾勤。定是朱衣吏，乘時欲舞文。
陽安多勝概，劉子卜郊居。江流清牖戶，山列圍庭衢。
常恨閑行少，匆匆忽解鞍。秋風尹家宅，更得暫盤桓。
章江來自西，貢水東其源。合流虎頭下，共注鱉口村。
雲凍月籠影，風生水澀寒。故人真似雪，何必到門闌。
行盡車馬塵，踏見水石環。誰爲千家縣，正在清華間。
山僧獨好事，爲我結茅茨。茶仙榜亭中，頗宗樊川詩。
堂前紫薇花，堂下紅藥砌。繁華天上春，偪仄人間世。
婆娑兩佳木，生長在巖石。移植君子堂，初因醉翁識。
查侯得靈藥，言自八公來。當時雲中犬，千歲伏陳荄。
婆娑盤石大，狼籍野雲多。借問山中客，桃源路幾何。
石窟昔藏金，蟾光射百尋。今朝在何處，山景正陰陰。
幽禪吾不學，靜處豈無心。日轉眠雙樹，風和散兩襟。
月沒雲生障，風和雪壓沙。居家嘗似客，行路却如家。
地據東吳勝，江從震澤連。萬家臨一水，千古得三賢。
晴湖列遠岫，萬疊來駿奔。橫入小蜀岡，金友依玉昆。
平湖壓郡境，血食等靈媼。豈無升斗水，活此車中薧。
每虔夕惕心，妄意遵遺業。顧予不武資，何以成戎捷。
橫浦江南岸，梁家聞世賢。一株連理木，五月荔枝天。
燕翼功參九，安榮世歷三。軒輝雖揜北，風教自存南。
雲卷公餘迹，鋒藏用外神。故將容足地，聊學坐禪人。
物華他日好，歲月箇中延。欲識無餘事，纔如一指禪。
歊風青苯䔿，浴月碧漣漪。僅比蝸廬客，肯慚衡泌詩。
訟少聞羅雀，囚虛識降神。借令濃野興，不負有民人。
所借非佗物，能忘是此心。弦歌時一到，駐作武城音。
到佛元非定，如仙等是家。了忘名利戰，秦晉謾彭衙。
暫爲陶令結，仍愜孝先眠。不學笙歌地，長年俗耳煎。
罅月明窗紙，凉竿掃徑塵。却應環堵在，瀟灑屬吾人。
自有幽芳對，無煩粲笑迎。清虛歸眼界，那計幻漚生。
丈室纔鶖子，神遊殆化人。公乎聊寄迹，肯此負朝紳。
人穿魚蟹市，路入斗牛天。雲水家千里，江山月一船。
夜色中旬後，虛堂坐幾更。臨溪猿不叫，當檻月初生。
後夜客來稀，幽齋獨掩扉。月中無旁立，草際一螢飛。
捲箔西風起，乘時上古臺。秋聲隨葉下，夜色带烟來。
本自江湖客，宦游常苦心。看君小平遠，懷我舊登臨。
鳥外雲峰晚，沙頭草樹晴。想初揮灑就，侍女一齊驚。
公子歌鍾裏，何從識渺茫。惟應斗帳夢，曾到水雲鄉。
曉浦烟籠樹，春江水拍空。煩君添小艇，畫我作漁翁。
縞带橫秋匣，寒流烱暮堂。風塵如未息，持此奉君王。
五里喬松徑，千年古道場。泉聲與嵐影，收拾入僧房。
霞通海天曙，月來東山白。共是憑欄人，誰足當秋色。
雲蒸崑山液，月浸藍田英。臨風咽沆瀣，滿腹珠璣鳴。
曲水分山陰，輿梁勝溱洧。一詠見高風，駟馬安足取。
出檻亦不翦，從教長舊叢。年年到朱夏，葉葉是清風。
蒙君遺長牋，語意如何說。請看身上衣，裩中本無蝎。
笑似烏梅裂，啼如豉汁流。眉間粘帖子，已上是幞頭。
畫堂燈已滅，彈指向誰說。去住本尋常，春風掃殘雪。
危樓高百尺，手可摘星辰。不敢高聲語，恐驚天上人。
霜葉飛梁苑，風檣指上饒。江山應有助，別恨寄蘭苕。
昨夜三更裏，嫦娥墜玉簪。馮夷不敢受，捧出碧波心。
漚生稱漚滅，二法本來齊。要識真歸處，趙州東院西。
無眠動歸心，寒燈坐將滅。長恐浮雲生，奪我西窗月。
初月不到曉，夜色何冥冥。獨立秋江上，風波卷寒星。
士元應展驥，百里聊爾絆。函繼三異聲，江述憑東觀。
小徑緣溪綠，低簷傍樹陰。好峰秋入眼，清月夜窺林。
晝永春庭邃，雙飛燕隔簾。袖隨簾捲翠，時見玉纖纖。
曲澗跳珠碎，叢山疊翠濃。竹新敷影薄，閒看倚枝筇。
小雨凉添夜，蘭芬潤襲衣。曉屏山曲曲，長若夢思歸。
曲徑穿叢密，香清爲客來。玉梢梢外雪，苔古暈疏梅。
鳴鶴操音清，興幽發性情。聽琴愛夜半，明月上殘更。
遠山雲夢斷，長路客愁新。殘漏悲鐘急，香車碾暗塵。
自吾營此庵，遷徙屢有無。壁間故人文，今獨與我俱。
結以不根茅，闔之無鑰鎖。堅密烏有身，非坐常宴坐。
圓蒲與方竹，伴我守幽閒。夜闌得禪趣，明月窺窗間。
端居得韵語，不作凉秋悲。快若彈丸轉，知是王家詩。
之人嫻辭令，病起猶越聲。不量蒼蒼鬢，屬和愁僅成。
客來問玄解，付與尊中友。我口不能言，此間甚多有。
欲逃蘇晉禪，苦乏陽城俸。鄰家稱子貧，杯酌與君共。
憶昨艘檝間，月白雲水暮。妙語同賞心，請君來重賦。
且無遽典衣，素書堪下酒。旋斸金鈴黄，栽軒媚重九。
念當歲崢嶸，少別友中玉。夢寐大刀頭，安得盧橘熟。
霜蟹豐兩螯，磊落登盤盂。亹亹倦咀嚼，繄我愁獨無。
庭階脫葉靜，岌岌高井梧。雁聲排雲去，歷歷心不孤。
夜寒慘不寐，起坐彈鳴琴。之人邈雲漢，空盃難獨斟。
幸蒙託根地，歷歷令著行。莫遣桃李妖，壓我玉雪香。
朝暾媚花木，戶牖延榮光。新沐晞我髮，悠然成坐忘。
雖無白家池，竹是九之一。新萌如許長，來歲障夏日。
雨衣類襏襫，野屩號不借。扶此枯藜根，行田北山下。
幽居淡無營，飽食心晏如。老不任作務，讀我少時書。
流水難窮目，斜陽易斷腸。誰同砑光帽，一曲舞山香。
棧道險復險，客懷愁更愁。萬山俱絕壁，一水不通舟。
雨下階頭濕，晴乾水不流。鳥巢滄海底，魚躍石山頭。
祗見石磊磊，不見玉落落。若見玉落落，方知道寬廓。
安得龍山潮，駕迴馬河水。水從樓前來，中有美人淚。
四山藏一寺，方丈壓諸峰。回首坐禪處，白雲深幾重。
霜雪迷西極，雲濤隔閬風。平生會心趣，都在浄名中。
長日開閒境，春風美鼻雷。黄紬依舊暖，牙鼓莫相催。
晴新山色黛，風縱蘆花白。盡日依欄干，寒宵低細月。
胡羯自干紀，唐綱竟不維。可憐德業淺，有愧此碑詞。
贈我白毫筆，報以木蘭酒。我書將示誰，汝筆稱我手。
西瞻山逾緬，東望水正茫。楚人投餌處，吾肯扣鳴桹。
西北瞻雲異，東南走貢珍。川華開日月，林嶺暗松筠。
北固輕綃外，西山淡素中。一天烟雨好，未獨愛霜空。
玉斧初騎御，通明暫住居。翛翛輕吹度，灑落碧華珠。
阿氏金爲屋，姮家玉作臺。岱輿憑海立，兜率跨雲開。
厭市衝烟入，忘懷對客遲。吟看飛鳥沒，坐到夕陽時。
舊對湘西雪，遲遲憶故關。水雲資老景，吟引謝江山。
偃蹇汀眠雁，蕭梢風觸蘆。京塵方滿眼，速爲喚花奴。
野趣分苕水，鳳光剪鑑湖。塵中不作惡，爲有鄴公圖。
棐几延毛子，明窗館墨卿。功名皆一戲，未覺負平生。
目炫五光開，雲蒸步起雷。不知天近遠，親見玉皇來。
樓閣明丹堊，杉松振老髯。僧迎方擁帚，茶細旋探簷。
坱圠有同色，雪深雲未開。終南晴夜月，彷彿似登臺。
月姊封銀界，龍君幻玉壺。江南三尺雪，人道十年無。
排檻花爭媚，環林石鬭蒼。何時潴淥浄，吾欲借籐床。
砂步漫皆合，松門若抱桴。悠悠搖艇子，真似剡溪圖。
已有扁舟興，曾看過剡圖。翻思名手盡，誰復費工夫。
歸來湖上寺，頓覺清有餘。月色何太白，照人心腑紓。
不是通侯貴，還應貢禹彈。只應好形製，自己愧彫殘。
簪玳尚誰繼，風雲那可看。自曾許持送，談笑未嘗乾。
見聞如翳幻，三界若空花。聞復翳根除，塵銷覺圓浄。
水口癡雲散，林梢愛景還。朝寒無物禦，擁鼻對西山。
夕紫堆香豆，朝嵐映墨池。客來不須報，正是學書時。
沉檀應在骨，龍麝自薰心。千載吟蘄竹，清雅少知音。
鷗鷺依寒水，蒹葭靜晚風。烟光秋雨細，樹色碧山重。
山研雲初抱，奩書客不傳。北窗多異氣，正對浄名天。
濁盡塵難掩，光分逐露圓。香清得桂子，珠瑩墜花鈿。
萬籟寒空響，羣山隠映開。遲遲暮鐘裏，且喚竹輿來。
吳人善砧理，惡楮化爲美。其他亦倣此，第未知之耳。
吾有瀑布詩，古今賽不得。最好是一條，界破青山色。
信美此山高，穹窿遠朝市。暑水結蒼陰，飛泉落晴翠。
對檻青山露，羣仙捧寶珠。求遺如起定，象罔是文殊。
澹乎無味中，指下清音發。□□□□□，空山墮凉月。
三閭宰國議，相如造承明。莫教朝廷上，不及爲郡名。
幾時越五湖，行行遂所適。之子方樂天，衆累焉能迫。
閒中無所事，得意思同論。約月升崇觀，校射出平原。
笏引上天梯，鞘鳴奮地雷。誰云天尺五，親見玉皇來。
竹徑隨泉上，山雲觸石生。寶棲彈指處，的的是分明。
研山不復見，哦詩徒嘆息。唯有玉蟾蜍，向余頻唳滴。
扶筇上瑶臺，一笑領清絕。如何夜來風，獨下前村雪。
碧海出蜃閣，青空起夏雲。瑰奇□怪石，錯落動乾文。
下蚓盈泉腹，高蟬溢露腸。如何不能飲，空羨甕頭香。
雲來本無心，雲去亦無迹。要是莫逆交，更爲不速客。
東峰霽月出，林叢寒露明。夜久風漸息，深院無人聲。
雛雀學翻飛，不知毛羽微。青鵳笑高樹，待爾飽朝饑。
青鵳噉雀雛，飫飽侮鳶烏。不知皂鵰力，拏殺北城狐。
皂鵰獰觜爪，飛走披肝腦。不知遊獵兒，必爾韝上老。
獵兒燕楚俗，得意唯馳逐。不知廟堂上，坐飽萬錢肉。
廟堂擊鮮食，日負天下責。不知五湖上，自有扁舟客。
扁舟彼何人，國霸始謀身。不知釣魚翁，羞作故人臣。
樽酒津亭別，還城何所投。無情是流水，斷送到南州。
東軒美風月，詩酒伴歡呼。昨日牆陰過，依依見碧蘆。
小市門南路，舊遊聯馬行。祇從前日別，秋草一番生。
南京一登眺，朔雁正來賓。好去長淮北，殷勤訪故人。
百步洪頭水，秋霖一夜渾。相携濯纓處，無復履綦痕。
何處延明月，東城百尺樓。故人那得見，後夜是中秋。
不見西街客，歸來即閉門。胡牀面南樹，鳥鵲啅黄昏。
暑雨茅柴熟，秋風淮白肥。留連阮校尉，何日跨馿歸。
後夜溪山雪，臨門望子猷。莫因清興盡，半道却回舟。
偶得悲秋句，還驚舊社空。中庭步明月，朗詠與西風。
客子厭京塵，長街風瞇目。安得卧南陽，清潭漬寒菊。
遊梁復歸宋，南北更相送。失得兩如何，勞勞不如夢。
遊宦幾人達，不知强健歸。未容誇晝錦，幾見化緇衣。
聞有高秋興，清樽醉飛鴻。應悲故人遠，薄晚面西風。
倒橐黄金盡，方悲行路難。桂薪炊玉粒，可是樂長安。
果盡猶招手，車停更起塵。固應持一笑，先答近轅人。
南城空目送，西館斷心期。懸知今夜思，明燈半下帷。
籠燈耿欲滅，枕下蟲聲切。底許事相關，煎人腸斷絕。
可憐明月光，委曲照空牀。自是元無夢，更悲今夜長。
楊華吹復盡，春色但茫茫。獨立西樓上，持情向夕陽。
薰風酣綠樹，午日思黄鸝。的的羅窗夢，西鄰可得知。
近砌擲鳴籤，長簷懸素綆。溼翅暝鴉歸，高梧落寒井。
歸雲去悠悠，長風來獵獵。簷角兩長楸，斜陽曬黄葉。
病骨倦空林，曳杖閑庭步。暗燭與寒蟲，迢迢思風露。
未捲半簾霜，猶疑在庭月。倚樹汲清泉，疏風獵華髮。
霜空出華月，樽酒聊相對。別夜復嬋娟，故人千里外。
紛紛脫柯葉，衮衮斷根蓬。不待吹揚力，隨風亦自東。
宿雨塵霾靜，寒原黍稷空。臨風聊放目，不爲送飛鴻。
擬從康樂公，雙躡登山屐。晴夜宿天台，披雲看初日。
梅梁巢已空，去此復何從。勿憚歸飛遠，冰霜不爾容。
不復怒飛聲，朝雞得擅鳴。婆娑猶有地，媚竈畢餘生。
悒悒復悒悒，愁眠成夢泣。薄暮落花天，高樓面風立。
悠悠復悠悠，淚寄東風流。所思悵何許，西北齊雲樓。
長安在何許，疑是青天上。矯首遡西風，溪雲斷人望。
長安在何許，疑在白日下。徘徊天一隅，華月生新夜。
不見江南客，願聽江南鐘。傾耳度遥夜，天寒多北風。
試問江南客，何時肯度杯。多情是湖水，每日石頭來。
石頭城上客，領取一枝梅。何事春消息，今從江北來。
千里長淮北，東風破雪寒。此行休問路，驀直到長安。
元弼今安健，音塵久闊疏。早年傾蓋意，白首復何如。
努力張謀父，躬耕老白雲。無年儉足用，此外奈何君。
子仲安貧者，毗陵久罷歸。秋風一相憶，頼有燕西飛。
好在張居士，雲龍寄夢頻。西齋見風月，連榻復何人。
希遠來彭澤，聊爲三逕資。拂衣歸底處，命駕定何時。
遠寄陳傳道，窮秋亦罷官。還驅款段馬，吟雪向長安。
不見會之久，每思詩酒豪。扁舟由甬上，乘興可須招。
子敏超龍級，得官何處州。它時趨洛下，獨與士龍遊。
寇叔情何厚，郵筒數得書。前春應上冢，能訪酒家無。
試吏王文舉，俄纏風樹哀。明年道濉上，爲爾一徘徊。
駕犁豈知耕，布穀不入田。大農坐官府，百吏飽窮年。
維漢南有箕，垂象列三辰。長司簸揚職，糠秕居前塵。
千載君臣會，將圖不世功。卷收天下福，偏厚右扶風。
帷幄參神算，邊塵萬里清。西藩聊偃息，猶是一長城。
公論由來重，高懷此去輕。吾非厚知己，感歎此蒼生。
新書許從事，狡穴盪應空。寄語征西將，無矜獵犬功。
前日神州尹，聲華掩趙張。春風長有待，難樹是甘棠。
來暖西樞席，斯民頼已多。前春鳳池水，四海漲恩波。
門闌曳裾客，皆自許人豪。今日宸廷下，誰知北郭騷。
衮繡行將復，沙堤百里東。病夫雖老矣，猶解賦豳風。
池上千條柳，依依解占春。自憐衰颯鬢，不與物爭新。
池上雪初消，春鴉已占巢。自憐流寓迹，無地可誅茅。
朝爲去山雲，暮爲還山雨。誰謂物無情，歡期不知許。
歡歸夜何其，月照臨門別。後夜待歡來，開門但明月。
要知兩儂心，等是它山石。此誠不可轉，彼情無自入。
壯圖可復道，罄折營五斗。負郭二頃田，何時落吾手。
平生感激心，炯炯徒自許。塵埃五十絃，難爲齊人拊。
稠人致高位，一二難遽數。驃騎彼將軍，未應賢第五。
擾擾塵籠下，容身亦自賢。橫屍道邊子，共笑直如弦。
長言與短調，誰謂高游藝。謾賦芳草篇，長安居不易。
郎官老辭筆，得爾壽春碑。姦賊餘靈在，斯文是戮屍。
白也遭時網，臨年放夜郎。何妨去物遠，當道橫豺狼。
昔人泯黄壤，陳迹變滄波。劫火洞然壞，無如嘉句何。
杜守王明府，吾知夫不凡。解持餘酒胾，一飫逐臣饞。
岑輔何爲者，當年唱不應。名隨詩石在，附驥兩青蠅。
祖龍礪長劍，昔道此南巡。徒挾雄鋩利，湘川奈水神。
孟公泣竹地，今是布金園。不保五畝宅，非無百代孫。
高岸已爲谷，斯人如蛻蟬。固應留寶刻，信示當家仙。
□□□□□，□□□□□。□□□□□，□□□□□。
亭揭奇章榜，斯民孰去思。多慙羊叔子，涕泗峴山碑。
南津趙佗石，云是昔人舟。長懷精衛志，不礙長江流。
西戍夕陽晴，東城石鏡明。有山名八字，供作兩眉橫。
應龍昔此去，雷雨助騰伸。舊穴潛鮫蜃，風波橫要津。
莫把雕檀楫，江清如可涉。但聞歌竹枝，不見迎桃葉。
隔岸東西州，清川拍岸流。但聞竹枝曲，不見青翰舟。
露溼雲羅碧，月澄江練白。但聞竹枝歌，不見騎鯨客。
北渚芙蓉開，褰裳擬屬媒。但聞竹枝曲，不見莫愁來。
西戍長回首，高城當夏口。但聞竹枝歌，不見行吟叟。
南浦下魚筒，孤篷信晚風。但聞竹枝曲，不見滄浪翁。
勝概今猶昨，層樓栖燕雀。但聞歌竹枝，不見乘黄鶴。
危構壓江東，江山形勝雄。但聞竹枝曲，不見胡牀公。
蒹葭被洲渚，鳬鶩方容與。但聞歌竹枝，不見題鸚鵡。
不作從龍意，無心謾出山。可憐一片雪，長伴主人閑。
坐井而觀天，遂亦作天論。客問天方圓，低頭慙客問。
莫愛西湖好，涓涓去不迴。無情是江水，猶解及時來。
已是登臨晚，長須愛惜春。終當捐世事，來作卧雲人。
寒裏一枝春，白間千點黄。道人不好色，行處若爲香。
色輕花更艷，體弱香自永。玉質金作裳，山明風弄影。
異色深宜晚，生香故觸人。不施千點白，別作一家春。
舊鬢千絲白，新梅百葉黄。留花如有待，迷國更須香。
冉冉梢頭綠，婷婷花下人。欲傳千里信，暗折一枝春。
黄裏含真意，春容带薄寒。欲知誰稱面，徧插一枝看。
花裏重重葉，釵頭點點黄。祇應報春信，故作著人香。
紅落芙蕖晚，青深蒲稗秋。平湖無過鳥，鳴鼓有行舟。
蒲港侵衣綠，蓮塘亂眼紅。將身供世事，結纜待回風。
斫水水可斷，續弦弦可完。如何鄭公客，不作百年看。
翰墨功名裏，江山富貴人。倏看雙鳥下，已負百年身。
江清風偃木，霜落雁橫空。若箇丹青裏，猶須著此翁。
江青沙日暖，雄鴨雌鴛鴦。相看不相識，花晚褪紅香。
嫋嫋東門柳，重重小苑花。爲誰須落子，著意莫藏鴉。
雨葉不自持，風花故入衣。飛花已無定，忍著惡風吹。
伏雌將阿鶩，水陸不相直。鴨鴨橫波去，嗝嗝呼不得。
莫解丁香結，從教長苦辛。却因千種恨，別作一家春。
南蕩不可度，北渚風浪生。向來狐兔迹，已復蛟鼉鳴。
喚作忘憂草，相看萬事休。若教花有語，却解使人愁。
過雨作秋清，歸雲放月明。入簾搖竹影，塞耳落洪聲。
老樹仍孤秀，秋蟾只獨明。何須夜來雨，却聽枕前聲。
短短長長柳，三三五五星。斷雲當極目，不盡遠峰青。
並蔕隨宜好，連心著意紅。只堪驚老眼，持此與誰同。
來往違寒暑，飛鳴在稻粱。未知溟海大，不肯過衡陽。
截水無留影，哀空有斷羣。翅開先作字，行斷不成文。
杖屨清晨往，縑囊薄暮歸。閑官廳事冷，蝴蝶上階飛。
知音慚李令，問我復何爲。道義惟添睡，功名只有詩。
上山割白紵，山高葉摵摵。持歸當戶績，爲君爲絺綌。
聞聲不悟道，見色豈明心。大冶紅爐裏，真鍮不博金。
同阬無異土，千古少人知。月下休相喚，還從舊路歸。
陰雲彌四野，心地長塵埃。試請回光看，生從何處來。
未透祖師關，時光如箭急。白髮皓然生，新年又五日。
等閒垂手去，八面清風生。大悲不展手，通身是眼睛。
此方真教體，清浄在音聲。欲入三摩提，實從聞中證。
滂沱天際雨，嘹喨寺亭鐘。耳目不到處，翻憐面壁翁。
暗裏抽橫骨，明中坐舌頭。偏圓不到處，萬古及千秋。
諸佛放光明，助發實相義。言下合無生，爲祥復爲瑞。
妙體本如如，無勞待卷舒。直饒恁麽去，未免草菴居。
彌勒真彌勒，分身千百億。時時示世人，世人俱不識。
堂與碧山對，白雲長作鄰。日暮白雲合，誰見白雲心。
君如烟上火，火盡君乃別。我如鏡中像，鏡壞我不滅。
十方同聚會，箇箇學無爲。此是選佛場，心空及第歸。
軒昂師子首，牛足馬身材。三道如能入，玄門疊疊開。
昔聞河上公，今見濠上翁。姓名氏時易，道德經解同。
煌煌太陽精，浴以滄溟水。光潤無纖滓，畏愛從此始。
山占仇池地，江分白馬氐。潭深龍自蟄，亭迥鳳曾棲。
鳥道盤空上，松根抱石生。羽人分兩舍，鷄犬自聞聲。
郴陽古名邦，四座拱山色。秀氣鍾異人，闤闠儼仙宅。
淺淺瀘瀟水，粼粼碧玉光。馬蹄飛電疾，突過板橋霜。
密竹藏啼鳥，荒村起白烟。人行秋色裏，家在夕陽邊。
索索風搖幕，亭亭月過牆。晴雷推粉磨，夜雨壓槽床。
過作拋人去，非真我獨知。如何立不定，却有獨來時。
園中楊柳樹，飛舞似含羞。如何風靜處，盡放眼中愁。
金鋪銀屈膝，動處有人挨。棋盤作十字，中心爲子來。
橘犀如半月，何日是圓時。如何一種味，却有兩人知。
相別亦何事，相逢盡偶然。愁腸貫綵筆，離夢繞朱弦。
紛紛渾是夢，黯黯只消魂。江上浪無限，舟中酒一樽。
已斷鷹隼猜，仍叨主人惠。皎潔靜天姿，雙棲莫相忌。
越國未亡吳，曾動君王意。句踐自有心，憑車汝無恃。
曉語月斜樹，晝啼春霽天。胸中自有激，不是故多言。
零亂委空風，悠揚點芳草。却爲身最輕，華堂等閒到。
映日漾清淵，沿沙暴玄甲。愛爾千歲姿，藏身一蓮葉。
清陰滿我庭，蒼蒼六槐老。野性苦避人，青苔不須掃。
禪宮門寂寂，庭草無行迹。東風自掃階，疑是開簾客。
去歲秋時去，今年秋又來。浮名何所得，歲月苦相催。
庭樹應如我，相逢益老蒼。別來秋苦雨，但覺瓦松長。
雨麥渾漫壠，風梅已退粧。高鴻望燕塞，飛疾不成行。
人事日益遠，秋居何颯然。苔隨牆半雨，葉放樹中天。
擾擾終何得，蕭蕭亦自如。將求解牛道，要解斲輪書。
匆匆十日事，回首亦凄凉。何處無芳草，行人休斷腸。
瞿曇昔教我，林下一宵行。何事春江上，依依作俗情。
人生孰非夢，夢裏見廬山。若了元無夢，何曾有往還。
齋心禮仙聖，不是愛山遊。山中笑何等，白髮故諸侯。
淮山二十里，秀色已在戶。舟車走梁宋，烟樹引吳楚。
冬曦如村釀，奇溫止須臾。行行正須此，戀戀忽已無。
竹城何檀欒，屬翠分雉堞。王封盡四塹，同有歲寒節。
封胡羯末謝，龜駒玉鴻洪。千載望四謝，四洪天壤同。
人爭漢口渡，日落陽臺坂。鼓吹隔岸聞，樓觀排雲見。
金衣數公子，端是賢友生。羽毛元自好，喉舌向來清。
紫貂寒擁鼻，綠螘細侵唇。蓮燭當時事，壺頭此日春。
酷愛此君心，常將墨點真。毫端雖在手，難寫淡精神。
冷篩千嶂雨，寒□一鈎□。不放香烟出，長教隔畫簷。
南北無寸影，東西絕四鄰。一息故鄉信，曉風吹宿雲。
日日日西沉，日日日東上。若欲學菩提，但看此模樣。
昨日離城市，白雲空往還。松風清耳目，端的勝人間。
霜天雲霧結，山月冷涵輝。夜接故鄉信，曉行人不知。
舊時饒措大，今日壁頭陀。爲問安心法，禪儒較幾何。
勝事荒湮久，高城觀閣宜。均勞青瑣客，餘事海山詩。
示我超然句，能令滯念開。盍移瑞巖剎，爲我入城來。
辟穀非其道，談空去自然。何如勳業地，無愧是神仙。
曉色春風裏，維舟一小亭。看山渾不倦，待得雪峰青。
遙岑艤舟見，野思過橋生。興盡回蘭棹，歸鞍月正明。
落日不可盡，丹林紫谷開。明明遠色裏，歷歷暝鴉回。
題詩最高處，不爲付人看。記著今朝勝，山明松雪寒。
殘月迷春曉，桃花怯夜寒。何人未粧洗，先傍玉闌干。
天機藏不得，花笑鳥啼時。不待重拈出，當人合自知。
狗子佛性無，老蚌吐明珠。西川鳴杜宇，江南啼鷓鴣。
師到華陽洞，山華幾度開。祇應常救物，却遣世人來。
雞德靈居五，峨冠鳳彩新。五更大張口，喚醒夢中人。
鶴來松有客，苔去石無衣。黄金浮世在，白髮故人稀。
落魄正當年，人皆笑我顛。乾坤時運動，滄海渺無邊。
雨過江皋浄，風來庭檻清。此君故人好，入夜聽秋聲。
九鸞陪玉獸，八鳳薦金芝。青童歌妙曲，玄女唱清詞。
青城老洞翁，名籍丹臺上。日日誦黄庭，感得祥雲降。
日月雙螢火，乾坤一鵲巢。野軒有凉戶，誰敢等閑敲。
白雲閑似我，我似白雲閑。二物俱無心，逍遙天地間。
莫謂湖山景，尋常總一般。欲窮清勝處，須向雪中看。
暮春春已晚，不見子規飛。莫是無歸處，山禽不勸歸。
嵩陽不得到，華頂可徘徊。當知吾性分，自有一天台。
氣驟烟雲速，風飛山嶽摧。神遊八極表，何必訪天台。
昨日羅剎心，今朝菩薩面。羅剎與菩薩，不隔一條綫。
曉鳥啼啞啞，游子初去家。去家向何許，雪暗天一涯。
憶昔登封日，山蹊困六飛。我來猶舍杖，共坐拂雲衣。
無華真國色，有韵自天香。臨風難自持，爲舞白霓裳。
藹藹花絮亂，紛紛蜂蝶多。今年春復爾，不飲奈愁何。
新綠陰將就，殘紅在亦稀。雨中千點絮，來伴落花飛。
怒風吹老屋，急雨鬧空庭。莫歎林花盡，懸知隴麥青。
毛桃猶带蘂，青杏已團枝。老不禁春惱，應知老易欺。
但喜朝朝醉，那知夜夜風。老人貪睡美，春夢五更中。
化國有餘暇，豐年多醉人。典衣謀一飲，對酒却慚春。
悵望白銅鞮，醉聽金縷衣。花間愁落日，老更惜春歸。
嬌馬寧馨郎，氈車薄媚娘。蕭蕭兩蓬鬢，愁入少年場。
逃閒閉關坐，忽有賣花聲。老大自多感，依然京洛情。
紙窗明晃晃，雲日暗暾暾。半夜寒添被，清晨雪擁門。
微陽掛木杪，孤鳥下雲淀。廣墟遺稻粱，鸛鶴伴鳬雁。
陰壑留殘雪，林虹带晚霞。孤烟障漁市，不見兩三家。
德星行斗牛，人物東西夥。太史告占書，發春朝玉座。
江左名父子，風流適茲還。而宗有勝韵，覺在正始間。
浮名渺吳會，耿耿千里淮。朔風吹高鴻，安得與人偕。
三堅真得象，九師遂亡羊。寥寥千載餘，煥發天地藏。
歲晏風落木，野陰水增波。齋舲如傅翼，一舉君謂何。
李翁卧亭午，春深掩柴荆。忽聞風雨響，疑是勤王兵。
千手一手用，千眼一眼觀。用觀無差殊，何必許多般。
覽鏡影還在，掩鏡影還去。試問鏡中人，却歸什麽處。
後學要說禪，教人學團謎。佛祖意分明，但爲傳衣偈。
不到清溪路，人間千過春。青溪人不老，應憐郭景純。
補陀風月在，處處得真居。一六同妙湛，三千皆宴如。
大夫既授玦，捐之湘江中。彼波到此潭，寂寂睡蛟龍。
佳人諒誠素，嗚佩若可取。王孫忘情事，不學鄭交甫。
朝歎烏皮几，暮歎木樨床。勞我情不堪，念君罪不涼。
驢技已過目，戎衣方駭心。文章端自誤，痛悔空在今。
名大不忍殺，罪大不以赦。荔子紅滿山，身落鄉人社。
梵志問故鄰，木蘭坐舊床。去恨已斷絕，歸意更淒涼。
鷓鴣不入饌，松柏有常心。歸來應未老，但道古猶今。
君有非常罪，幸此非常赦。收身黑水西，重入白蓮社。
多情楊畔兒，芙蓉生繞床。舊屋君未歸，蒲池已淒涼。
世人不我與，自契黄龍心。竟復何遠近，一瞬萬古今。
負罪臣宗元，移書數問赦。僅如鴈往來，羨君還里社。
西方石爲簡，東山人可與。不用量三江，聊以壓四虎。
山頭百尺井，有徑看如失。唯有參横時，山人起自汲。
藜牀坐來久，前年曾到門。聞道蓬蒿滿，秋風著舊根。
何許人到來，得葯尋歸徑。吾廬月不落，象外獨常静。
朱晚鳥歸宿，倦飛憎世樊。綸巾久接狎，訴語不嫌喧。
紅塵歲月晚，白社煙霞交。相思得相見，作底不逍遙。
幾歲不出門，一朝事遠遊。長安初豈遠，孤客難淹留。
菡蓞露不遲，蒹葭霜豈晚。我生寜免愁，别離無近遠。
敝廬無良辰，荒田多荒歲。貧賤重離别，君乎休富貴。
少貴别離輕，老賤别離重。後日君亦老，我髪亦種種。
前馬去駸駸，年少意有餘。後馬追馳驟，喘殺肥髯奴。
飄零塵俗客，再見水仙花。清芬二十載，饒殺蘭杜家。
華藏有主人，百界轉纖埃。主人順喚客，低頭不敢來。
風雪三冬北，江潮二月時。怪今阿那事，不得作春詩。
拂拭方山帽，安排一複巾。春秋書滿架，整整莫因循。
何敢愛筋力，無勞戒勵重。但當知諱字，聞說是雅中。
秦秦何處樂，獨自託孤枝。玉粒知無分，清風也自戲。
關深羈思滿，風斷綠陰單。一遇空門侣，那知行路難。
此是鄜州月，人間應更無。欲垂清夜淚，桂影莫扶疏。
雨裏花開過，愁中燕到遲。一春都寂寞，不作送春詩。
南走京洛道，羸驂到却回。只應如幕燕，自有社相催。
窈窕吾山好，欄杆我屋宜。胡然名未著，不得謝公詩。
翡翠隨潮月，琉璃共佛燈。沉香聞遠遠，珠樹間層層。
艷艷燈欺月，英英人勝燈。紅綿開四照，金鳯起千層。
酷愛鄜州月，真分紫府燈。月收烟蕩漾，燈比石稜層。
竹萌何處在，石笋眼中青。乞取分幽徑，難忘玉笋廷。
積雨晦滄溟，歸期燕不靈。何能陪社飰，應爲厭侯鯖。
石橋不得往，烏藥不寄來。空令圖畫裏，指點說天台。
山醖今朝熟，黄花老不香。沉陰千萬里，何處有重陽。
雨中新種竹，波上舊來鷗。客子何時樂，幽人未肯愁。
山醖今朝熟，溪氛起正炎。醉予難酩酊，泣汝淚闌干。
怯見詩千首，慳持紙百番。紙多詩剩到，費殺啞兒言。
草木衰殘意，關河離别情。秋風已如此，况復更論兵。
秋爲棗多暑，天因禾未霜。吁嗟爾勍敵，宜亦畏皇綱。
寂寥仍抱病，風雨尚征師。幾許野花發，無窮客淚垂。
同遊不二境，却有别離情。爲日添香火，中原正用兵。
若說真州水，時人不道甘。天寧老誰識，板齒毛鬖鬖。
葦管予何愛，輕圓稱白毫。固知今獨妙，舊數浙西曹。
信美非真美，徒勞本自勞。異鄉今日社，寂寞食無糕。
無奈國風怨，薺荼論苦甘。王孫舊肥羜，湯餅亦多慚。
太乙池中艦，洞庭湖上篷。問誰今得樂，宇宙釣絲中。
公子與王孫，何須更問耕。春心爲花雨，梅杏尚難平。
聚作梨梢白，輕爭柳絮狂。夜來花裏宿，通體牡丹香。
步入淩峰閣，尋師師未歸。憑欄寂無語，唯見白雲飛。
西風吹木葉，庭戶乍涼時。夜有愁人嘆，寒先病骨知。
結廬傍林泉，偶與初心期。佳處時自領，未應魚鳥知。
白雲來何時，英英冠山椒。西風莫吹去，使我心搖搖。
高人不惜地，自種無邊春。莫隨流水去，恐污世間塵。
水行天地間，萬派同一指。胡爲穿石來，要洗巢由耳。
湛然無變異，虛徹有靈通。妙盡功忘處，咸歸寂照中。
遠觀同半月，近看卻如鈎。若是知音者，思惟暗點頭。
大地雪漫漫，臨行一句難。泥牛沉巨浸，玉馬火中寒。
龍準高不高，虎頤短不短。半夜崑崙兒，兩手扶銀椀。
木人嶺上歌，石女溪邊舞。明月共同途，無私照今古。
生涯得力句，盡被維摩說。空劫一壺天，泥牛耕破月。
落葉積莓苔，柴扉半不開。幽林雲密覆，花鳥恨空來。
差別道難通，應須識自宗。無根枯樹子，月夜影重重。
一九逢春信，梅花破雪開。箇中如會得，千里不空來。
我宗有語句，金刀剪不開。深深玄妙旨，玉女夜懷胎。
日照孤峰翠，月臨溪水寒。祖師玄妙訣，莫向寸心安。
京師出大黄，熟處最難忘。道吾常作舞，元是謝三郎。
澗道垂黄花，山城擁紅葉。人爭小舟渡，馬就平沙涉。
諫議茶猶送，郎官迹已疏。斜封三道印，不奉一行書。
公如柳柳州，柳橋如柳浪。惱殺涉溱人，望望不可上。
碧蘆自愁絕，黄蘆正枯折。宵征雁影孤，墮此橋下月。
落日河梁上，遲留客去時。近鄰無遠送，莫說最長枝。
橋闊狹如馬，蘆高低似人。白蘋洲上客，枉恨洞庭春。
蘆橋復柳橋，蘆枯柳可愛。不厭春與秋，主人客有待。
洞庭生白波，隴首起黄雲。漁舟霧裏見，羌笛月中聞。
楚山全控蜀，漢水半呑吳。老眼知佳處，曾看八景圖。
江山起暮色，草木歛餘昏。誰感離騷賦，丹青弔屈原。
雪埋鳯林寺，浪打鹿門山。今日江風惡，郎船勸不還。
江闊雁不到，山深猿自迷。傳聞杜陵老，只在瀼東西。
石似浣沙石，江如濯錦江。征帆向何處，雲霧晦蓬窗。
穉川初隱地，山邃枕如城。寶鼎丹何在，雲衣骨亦輕。
金鼎交龍虎，當年想閉扃。一丸丹既就，五色土猶靈。
始知勾漏地，猶勝步兵營。往躅今誰繼，遊人空慕名。
過客空尋訪，飛仙已杳冥。他山多可買，歸去讀黄庭。
元日甘泉會，衣冠拜冕旒。圖書一四海，玉帛萬諸侯。
汝爲獅子時，而作獅子吼。他年毛骨成，一顧百獸走。
客寓天地間，本無南北異。此語安從生，却成相鈍置。
卧雲雲無心，聽松松有韻。快哉耳目中，吾今亦同分。
管鮑當年志，風霜固自如。信衰緣嗜慾，豈在數行書。
俗論長紛若，微言僅夢如。逢君揮玉麈，勝讀十年書。
肘後虚金印，梅仙職偶如。升高元自下，功業異時書。
塞北亢喉地，并門子所如。六花無處用，卻縠自詩書。
能詩唐太白，善賦漢相如。元帥真文舉，應先薦禰書。
取友能無怍，初終貴一如。陳張遺轍在，試展馬遷書。
咳唾成珠玉，吾儕孰子如。更勤潘氏學，豈愧樂尚書。
提履歸何處，觀花笑自如。期君求向上，糟粕古人書。
春風暗楊柳，相見意何如。雖愧江淹筆，狂言爲子書。
甕面蛆浮玉，槽頭水滴珠。未能如茂世，聊與義城俱。
策馬戴殘星，郊原破暑清。人間千萬事，併入一時情。
遙岑艤舟見，野思過橋生。興盡回蘭棹，歸鞍月正明。
庭下芝蘭秀，堂中簡策清。都緣無嗜好，不是近聲名。
春色集簷楹，今朝興倍生。一樽誰與共，促駕有豪英。
身在九疑麓，門當二水流。誰知剡中勝，朝夕助嬉遊。
視人所不窺，修人所不爲。奉以無愧怍，商丘是吾師。
山人跨雪精，上便不論程。嗅地打不動，笑天休始行。
載酒聽鶯語，春風到處吹。魚峰如有約，蠟屐正相宜。
亭尤逢夜竹，不識自知音。朦朧望明月，終得拂青塵。
今期甚好雪，紛紛如秋月。文殊不出頭，普賢呈醜拙。
今朝六月六，谷泉被氣𡎺。不是上天堂，便是入地獄。
瑪瑙坡前樹，春來亦著華。雨晴煙乍斂，濃艷鬬朝霞。
瑪瑙坡前水，泠泠夏亦寒。夜深明月上，珠顆落冰盤。
瑪瑙坡前路，秋宵獨倚筇。草深藏鬼火，苔老絕人蹤。
瑪瑙坡前石，堅貞可補天。女媧何處去，冷落沒寒煙。
苒苒巖上雲，潺潺澗中水。山鳥如喚人，喃喃深林裏。
買藥囊無金，伏枕頭有霜。夜深不得睡，隙月射秋床。
沉沉向秋暮，切切聲相續。夜靜草堂深，閑床照孤燭。
終日湖亭坐，悠悠萬慮閑。眼前何所有，寒水與秋山。
漚生復漚滅，水濕元無異。盡日倚欄看，無人知此意。
石壁春歸去，孤山秋未來。夜深扶病坐，明月照蒼苔。
荷葉罩芙蓉，員香映嫩紅。佳人南陌上，翠蓋立春風。
戍亥重逢日，乾坤透迥時。幻身今已脫，明日有丹梯。
北陸凝陰盡，千門淑氣新。年年金殿裏，寶字貼宜春。
羊公民愛深，原叔復善政。緝祠流聲詩，才德交輝映。
愛重八九月，登高上下樓。林紅雲白處，寒瀨泊漁舟。
極目生晚照，溪雲偶成朵。大樸曾未分，青山自唯我。
極目生晚照，遠樹籠微陰。誰知清淺流，别有滄海深。
極目生晚照，幽情眷蘭芷。白蘋葉裏風，不在秋江起。
極目生晚照，步影何遲遲。歸禽古木中，相對頻相窺。
極目生晚照，蓬萊匪仙境。釣得十二鼇，重來謝孤影。
松風清未休，水月淡相對。去來非等閑，必許孤雲會。
九九八十一，大勳不豎賞。若謂無詨訛，金剛曾合掌。
擇木有靈禽，寒空寄羽翼。不止蓬萊山，冥冥去何極。
石徑通巖竇，引步藏欹側。蓬萊人不來，掃盡蒼苔色。
飛瀑千萬層，五月狀冰雪。將期雲霧開，永夜對孤月。
咄咄休强名，芻狗亦爲累。寂寥金粟身，曾未求諸己。
門外春將半，巖冰暖有聲。玄沙曾未到，虛得偃溪名。
門外春將半，青青野色分。桃花開欲盡，無處覓靈雲。
門外春將半，羣芳鬭盛時。鄰家有庭柏，諸祖共相知。
門外春將半，幽禽語共新。寶陀巖上客，應笑未歸人。
劫火曾洞然，木人淚先落。可憐傅大士，處處失樓閣。
德雲閑古錐，幾下妙峰頂。喚他癡聖人，擔雪共填井。
祖佛未生前，已震塗毒鼓。如今誰樂聞，請試分回互。
宛轉復宛轉，真金休百鍊。喪却毗耶離，無人解看箭。
翠羽立高枝，危巢對落輝。碧潭千萬丈，直下取魚歸。
海嶠生片雲，有時忽如蓋。不挂飛來峰，悠悠擬何待。
賓主分不分，顢頇絕異聞。解布勞生手，寄言來白雲。
門外春將半，閑花處處開。山童不用折，幽鳥自銜來。
門外春將半，閑花處處開。山童曾折後，幽鳥不銜來。
千峰雨雪時，别我情何極。不知天地間，更有誰相識。
峨峨太白峰，倚翠列霄岸。羨君乘興歸，凭欄與誰看。
出城四十里，古堰若天外。飛棹清淺中，孤影自相對。
欲飛飛未得，冷泊杉松枝。如何垂天雲，遠遠同一涯。
右軍墨池月，照我復照誰。千里忽相到，中峰多病師。
不置一杯酒，惟煎兩碗茶。須知高意别，用此對梅花。
空庭不見人，烏啄僧臺食。林深露未晞，微風漏花瀝。
且来東堂日，相值柳橋西。癡鶯弔落花，全學嬌兒啼。
橙花亦娟娟，照水弄清白。孤香少人知，黄蜂自爲客。
寒溪祇數尺，炯炯涵晴空。寄目誰與論，翠荇牽春風。
日催紅𩉾鞢，雪放綠蒙茸。莫向東郊去，王春在九重。
雲母春冰薄，氍毺曉氣暾。尚垂宵旰意，加惠及元元。
雪盡牙籤暖，芸生竹簡香。夜分猶樂此，定喜日舒長。
精華初結紐，璧水再逢春。杞梓扶疏見，君王自作新。
雲避南山曉，天回北斗春。榮光生八彩，壽色兩嶙峋。
君恩破寒色，天笑覺春回。先暖延和柳，曾無羯鼓催。
瑞日暉暉上，非煙冉冉收。晴川蠶可浴，翠瀲荇初流。
柏酒勤稱壽，椒塗蚤却寒。静無遊樂事，殊闊濯龍歡。
曉光開繡幄，晴色上金除。初進春衣窄，猶應澣濯餘。
庶草將蕃廡，羣陰自退消。遲遲杏梁日，長照紫宸朝。
八風調養力，九地發生深。共被年豐賜，誰知日昃心。
睍睆黄鸝出，參差紫燕飛。君仁罿罻闊，惠及羽毛微。
粉壁椒花馥，瑤釵彩燕翩。東風呼唤得，隨意作春妍。
日養千花氣，風和百和香。君王自仁壽，柏葉更稱觴。
寶曆垂無極，璿璣轉未央。繡楹膏露潤，玉殿紫芝香。
穆穆清光外，葱葱佳氣中。雲天看斗柄，寰海受和風。
玉甃蘭封麝，瑤池柳養金。宸章先造化，摛藻自春林。
毒暑彌三伏，微凉起二更。月窗風竹亂，煙渚露荷傾。
故國興亡數，勤民土木嘉。廢臺稱是楚，辨物愧非華。
上閣便見海，入門方是山。塔高端似筆，城轉曲如環。
丈室十一尺，閩山數百層。春風近梅柳，臘水漫溝塍。
隱約開暘谷，坐看雲氣升。地神如獻秀，一色露山稜。
俗意未能免，高情誰與論。惟憐今夜月，依舊照衡門。
花盡蜂腰痩，風低燕脇涼。雲衣迷遠岫，烟幕蔽柔桑。
吹來槐莢細，過去杜鵑悲。慣客久無念，送春閒有詩。
筍成森碧玉，麥熟歛黄雲。村酒不堪酌，一盃能易醺。
柳橋通窈窕，客轡按玲瓏。蒲劍一谿綠，酒花雙頰紅。
蜀國山河在，梁原草樹深。暮雲千里色，無處不傷心。
鳴蛙千鼓吹，脩竹萬琅玕。日下欲歸去，谿光生晚寒。
線繞參差路，雲封咫尺山。寺僧初怪客，三日竊優閒。
野水無窮意，幽花不斷香。殘春孤客恨，惟與漢天長。
山翠圍裘領，谿聲響佩環。終年無俗客，不用掩松關。
野鳥休驚起，浮雲莫厭看。松蘿秋後碧，巖谷暑中寒。
石髓門前水，松風谷外鐘。遲遲半輪月，未忍出雙峰。
稍治尋山屐，初裁半隱衣。聲聲杜鵑語，猶勸不如歸。
莫嗟騏驥老，不識雲臺仗。此驥天所月，未易論得喪。
野雲閑带雨，林木靜無風。村落一溪外，民田四望中。
小橋通南浦，夾道桑榆綠。水繞若連珠，風傳芰荷馥。
八月九月天，白露寒露節。門外在處山，秋風落黄葉。
夜雨斂重雲，曉鴻鳴寥沈。可憐祖師意，頭頭都漏泄。
祖師關棙子，幽隱罕人知。不是悟心者，如何舉向伊。
吾心似秋月，碧潭清浩潔。無物堪比倫，教我如何說。
庭前柏樹子，不是祖師心。莫執一時見，便忘千古音。
老去龍紋匕，平生獸錦袍。端知有奇語，大雪滿弓刀。
疏影只横斜，覊臣真耄耋。觀渠小開落，得此大夢覺。
玄牝要飽知，六出端不死。妙高一瓣香，付與毛錐子。
三年放逐臣，今復得歸去。夢已到南徐，船回正鳴櫓。
今晨詎復嬾，要與阿戎談。寒温事且置，竟論後三三。
高氣初不羣，咄咄端逼人。妙處欲絕倒，未怕兒輩嗔。
我有銅鼎湯，快瀹龍焙香。政使澆舌本，君無問糟牀。
吾人真鐵人，疇昔已百鍊。携家過殘年，來喫隨堂飯。
色映宮姝粉，香傳漢殿春。團團明月魄，却贈月中人。
香散簾幃寂，塵生翰墨閑。空傳三壺譽，無復內朝班。
小雨滋春態，餘花落晚香。扁舟還獨往，誰與論行藏。
易簡乾坤理，和平兆庶情。誰知爲帝力，萬國自生成。
秀潤瞻眉宇，清真接話言。端能愈吾疾，已覺意超然。
鐵面黄犀骨，霜髭燦蝟毛。晚年聊混俗，猶不廢稱豪。
戲事芻陳子，浮生甑墮休。遺音餘翰墨，人尚想風流。
石冷苔生暈，風高竹度凉。道人何處去，春色半滄浪。
山似九折坂，河非八節灘。躋攀復揭厲，奈此行路難。
顔色耐雪霜，桃李不能妬。但取節操高，莫起奪朱惡。
水定浮春岫，鴉盤落遠林。上方鐘送夕，隠几興何深。
尾在黄河北，頭枕黄河南。善財無鼻孔，依舊向南參。
福巖山上雲，舒卷任朝昏。忽爾落平地，客來難討門。
園花今爛漫，一一手親栽。惟有新離恨，東風吹不開。
太學有馬涓，南省無馬涓。秋榜有馬涓，春榜無馬涓。
三賢同一隠，所遇時則異。不居雲水鄉，詎泄英雄氣。
行愛種桃處，濛濛罩輕素。花深人不辨，似入迷仙路。
湛碧一泓深，潺湲瀉不斷。高穹沛四時，派別環周半。
峭拔聳青天，巍峨鎮方國。願與君爲友，萬古長一色。
青泉出山下，到海流不息。願與君爲友，果行而育德。
清淡不媚春，挺挺凌霜雪。願與君爲友，虛中而勁節。
清風泠然來，襟袖皆披拂。願與君爲友，相見長及物。
明月麗青天，羣星隠晶耀。願與君爲友，容光無不照。
古佛有通津，當陽亙古今。懸崖能撒手，一語直千金。
如來涅槃日，娑羅雙樹間。放出三昧火，闍維金色身。
本來無形段，那復有唇觜。特地廣稱揚，替他說道理。
倦客逢長至，扁舟泊遠灘。居常諳寂寞，童稚笑相歡。
安州水西寺，李白舊題詩。今古已堪嘆，風烟獨昔時。
林外鳥聲歡，江南尚小寒。回頭又春色，早晚谷中看。
凍雨漲中庭，微風淪止水。泛泛藕花飄，眇眇僊茅靡。
江湖各相忘，魚蝦同一波。誰能寫此妙，徐白名不磨。
莫愁愁不至，排悶悶還來。誰會登臨意，東風莫見猜。
漸愧日暉暉，依人好鳥飛。歸來湖上路，小雨却霑衣。
風絮鵝毛亂，春疇鮮血肥。惱儂故鄉夢，鳥勸不如歸。
小鬟彈啄木，寫出林間曲。空聞剝啄聲，虛堂耿華燭。
黄鳥餘秋聲，紅菊作秋艷。一室得自娛，四時本無念。
胡生好山水，烟雨山更好。鴻雁書遠空，馬牛風塞草。
山瀑兩道瀉，木葉四時春。日暝不知去，魚鳥會留人。
雲中聽雞犬，不見有人家。野水侵官道，山雲惹客衣。
水竹依山在，烟霞並舍分。秋添中夜雨，冷浸一溪雲。
曲徑因山轉，精廬到地成。樓從雲表出，人在日邊行。
再爲城南遊，百花已狂飛。更堪逢惡客，騎馬風中歸。
可到羲皇上，不離方丈間。初無盈把菊，盡日對南山。
父耕原上田，子斸山下荒。六月一禾生，官家一開倉。
頭戴鹿胎皮，身披鶴氅衣。月寒丹井立，霜白醮壇歸。
山色濃如滴，湖光平如席。風月不相識，相逢便相得。
須彌頭倒卓，碧海起清風。東弗已摇落，西瞿花正紅。
風勁葉頻落，山高日易沈。坐中人不見，窗外白雲深。
奪人不奪境，山河光炯炯。若謂露全身，重添眼中眚。
奪境不奪人，虛空問四鄰。從來無眹兆，何事起埃塵。
人境兩俱奪，倒轉舌頭說。四句若爲分，曇花生枯枿。
人境俱不奪，東西任該抹。七九六十三，相逢阿喇喇。
人境奪不奪，千手未拈掇。捧出黄金盤，贈君貯明月。
一棒一條痕，蒺蔾好自吞。仙陀還蹉過，贏得瞎馿存。
東山水上行，枯骨壯韓情。藤林荒已久，三句若爲明。
烏鷄頭带雪，偏正沒安排。明月堂前意，悠悠莫亂猜。
問取修山主，淺淺實甚深。若謂唯心現，玄艘已陸沉。
恰恰今人用，明明古佛心。寒雲歸碧嶂，幽鳥下青林。
雲生不翳空，日上難逃影。相逢一笑中，何須重反省。
心然法法然，法異心心異。透過然異來，許你箇巴鼻。
箇中好巴鼻，言下須瞥地。寂寂要惺惺，當機善游戲。
心然法法死，大用始全舉。的的徹生生，互非互相許。
非許復何如，法界一蘧廬。於中全諦實，此外盡撩虛。
萬化曾無間，真機宛自靈。白雲盤作蓋，青嶂列爲屏。
猛虎嘯寒谷，烏鴉噪晚暉。圓通門大啟，何事不同歸。
坐石弔孤影，看雲笑此身。蒲團無限意，分付與何人。
漸老便幽僻，西來意亦迷。不知師子吼，何似野猿啼。
爽快憐清景，遲回出草菴。寒山一傾蓋，明月印寒潭。
巖畔春將老，香風匝地生。囊藏無底鉢，高卧笑毗城。
巖畔春將老，殘花自點苔。牛頭峰下客，曾見祖師來。
巖畔春將老，階前碧草深。瀏陽好風骨，一句有知音。
巖畔春將老，憨癡興轉多。時時逢野老，共唱哩稜囉。
空中呈鳥跡，水上露燈毬。要辨渠端的，玉人騎鐵牛。
孤村黄葉落，深院桂花香。志士惜日短，愁人知夜長。
昨朝炒炒鬧，今朝鬧炒炒。波斯失白㲲，拾得鐵錢鈔。
二月桃花紅，三月李花白。要調滿庭芳，須會十八拍。
蔡侯材棟梁，向來飽霜露。十年林下思，常恐庾塵汙。
人生落世故，至寶墮深井。儻無自拔計，金玉謾棄屏。
至理本曠夷，小道皆左僻。信能彈指了，可死不待夕。
松毛巧婦禽，螺殻寄居蟲。二物自廣大，那知十方空。
百年固多變，深谷或高岸。要知悟破迷，大似理易亂。
見彈已求炙，亡羊猶補牢。功成無早暮，事竟等卑高。
君豈蔡子叔，我非支道林。何當速相就，爲子細徵心。
沉水博山爐，積灰如雪霜。何如坐三昧，自薰成定香。
三世如旦暮，四大轉風火。儻能了無生，如觀掌中果。
學道十萬衆，得者一二稀。寄聲故曹耦，捨此將安歸。
盡道春多雨，傷摧花鳥空。不知春態度，尤在綠蔭中。
語別既不易，況與子同生。如何携手好，忽作千里行。
太歲當頭立，諸神不敢當。其中有一物，猶带洞庭香。
倚天松骨冷，背日海雲高。淮上人垂櫜，閣中客贈袍。
得喪有萬理，古今猶一區。鶴鳬元自足，蠻觸竟同枯。
日出斂蒼靄，雨餘生曉凉。鳥啼人不見，花落樹猶香。
策足穿雲表，都無幾尺天。人寰莽何在，萬里一荒烟。
緩轡不可度，疾驅應更危。平生幾兩屐，解有慰人時。
歸宗會斬蛇，禾山解打鼓。萬象與森羅，皆從這裏去。
未忍歌歸去，行當獻子虛。自嗟渥洼種，垂耳服鹽車。
勞生成底事，寸祿解縈人。陽羨溪山好，歸歟未有因。
處靜未有計，徒勞真可傷。山僧應笑我，只爲斗升忙。
欲雨烟雲凝，經秋苔蘚多。憑君莫拋擲，留取伴吟哦。
性地本無生，因生說有地。流傳古至今，非愚亦非智。
從昔未曾迷，於今何所悟。祇緣種性深，更亦無別路。
有種有心地，因緣花自開。要知成果處，却笑祖師來。
五葉花開後，山長水更深。亂雲橫谷口，游子謾追尋。
一從三拜後，千古錯流通。永日無人到，蕭蕭檜柏風。
葉落歸根後，曹溪一滴深。山居人少到，真實好知音。
一歸方丈後，何處覓南泉。昨夜三更月，寒光照座前。
不下禪床後，曾無善巧言。平常安樂事，今古謾流傳。
丹霞相訪後，從此話南陽。草作青青色，春風任短長。
一入雙林後，天宮事可猜。賣魚人不厭，何處見如來。
一住天台後，身單布亦穿。雖然筋骨露，歌笑不堪傳。
石上栽花後，生涯自是春。若逢親切問，端的不饒君。
一見先師後，堪悲復堪笑。爲問何以然，八十重年少。
憶著伊余後，呵呵笑未休。何人知此意，有語不堪酬。
來時無有語，去亦不知聞。此曲誰能和，轟轟出白雲。
求心心未諦，等人人不來。巖花曉來雨，寂寞爲誰開。
信步遊梁魏，乘時別少林。長安車馬客，無限利名心。
事辦須尋道，方明爾本來。禪關無鎖鑰，祇要用心開。
畫出人皆識，相逢道更親。起雲峰後路，記得往來頻。
潦倒江湖上，竿頭事可咍。一回浮子動，又是上鈎來。
家肥生孝子，國霸有謀臣。拳頭劈口槌，未到無兒孫。
開田說大義，後人莫容易。百丈總持門，淡而還有味。
相見錦江頭，相携上酒樓。會醫還少病，知分不多愁。
春至是花開，朱顔安在哉。可憐園裏色，不入鏡中來。
趙州一椀茶，驗盡當行家。一期雖似好，爭免事如麻。
盡力不柰何，按牛頭喫草。若無錦繡文，難以論嘉藻。
何故喚作手，衲僧難開口。擬議自顢頇，可憐大蒙斗。
容顔甚奇妙，光明照十方。我適曾供養，今復還親覲。
正當恁麽時，歷劫不曾迷。步步超三界，歸家頓絕疑。
劫火威音前，雖有一壺天。御樓看射獵，不是刈茅田。
龍門三月半，大鼓聲聲喚。喚得一時來，特地生迷亂。
七七四十九，面南看北斗。死去與生來，泥牛大哮吼。
死心心已死，心死死由生。拗折黄龍角，翻身卧地行。
帝力丘山重，君恩宇宙寬。不才何以報，處處得心安。
劫火威音前，別是一壺天。御樓前射獵，不是刈荒田。
霜重階鋪紈，風凜肌生粟。心莊耳目清，思慮無由俗。
富貴空中花，文章木上癭。要知真實地，惟有華嚴境。
武陵源上雪，片片雜雲霞。惟有雪中桃，長開三尺花。
少陵雲間詩，重巖班菊蕊。二章刻巖腹，千載今可視。
一水吞空遠，三峰峭壁危。猊臺重拂拭，共喜主人歸。
一念心清浄，佛居魔王殿。一念惡心生，魔王居佛殿。
古路雪深覆，好山雲更遮。雁聲天外急，遊子夜還家。
要會入門句，未語先分付。直下苦精神，不必通回互。
露柱患癰癤，燈籠却皺眉。箇中無限意，曾不墮聞思。
欲識玄沙虎，覿面是誰睹。直下透牢關，全機超佛祖。
掐珠不念佛，開眼不見色。喫飯誰擇日，任東西南北。
諸佛放光明，助發真實相。希有諸比丘，是中無比況。
豐城收寶劍，宇宙識人稀。不入張華手，焉能別是非。
十方無壁落，四面亦無門。浄裸裸，赤灑灑，沒可把。
打人駡人易，勸人休却難。不識饒人處，急水下高灘。
開口不是禪，合口不是道。踏步擬進前，全身落荒草。
咄哉老性空，剛要餒魚鼈。去不索性去，祇管向人說。
遁迹隠高峰，高峰又不容。不如歸錦里，依舊賣青松。
林葉紛紛落，乾坤報早秋。分明西祖意，何用更馳求。
捏土定千鈞，秤頭不立蠅。箇中些子事，走殺嶺南能。
寶峰有一訣，對衆分明說。昨夜三更前，烏龜吞却鼈。
和氣生枯枿，寒雲散遠郊。木人占吉兆，夜半露龜爻。
巖上桃華開，華從何處來。靈雲纔一見，回首舞三臺。
君官泰山北，我住漢江東。異國俱爲客，清樽恨不同。
翼翼魯泮宮，國士媺無雙。行且立教化，儒風成一邦。
異鄉寒覺早，故國信來稀。秋風江上望，一雁正南飛。
朝見一枝吐，暮吟疏影寒。亭亭不解語，助我青毫端。
西風吹葉落，南浦送行人。白酒難留客，黄花不當春。
卞和三獻後，不復見斯人。探得連城璧，歸時正及春。
京山雖百里，何以慰吾人。乞取蒲葵扇，持歸作小春。
老子方丈裏，先生缾鉢間。須將爲實用，過後沒機關。
退之送李愿，歸歟兩山間。而今乃有此，坐能悅吾顔。
幾被紅塵誤，潛欣玉宇開。主人賢若此，款待故人來。
月下一壺酒，故人於此同。故人今不見，明月又成空。
山腰一石窟，其深不可計。靜聽水潺湲，流作澗聲細。
雙螯才映筯，一勺僅盈甌。未足多沉湎，聊堪小拍浮。
詩人刺哲婦，老氏戒佳兵。何此金湯固，長存粉黛名。
洞庭無風時，上下皆明月。微波不敢興，甚靜蛟蜃穴。
東平佳公子，好學到此郎。別去今幾日，結交皆老蒼。
物性不可奪，葵藿傾太陽。爲臣茲取節，萬古有餘芳。
蔚蔚傲霜葉，亭亭綠池畔。莫言盈尺材，要是淩雲幹。
繁枝喜刪除，勁節見獨立。灌溉未逾浹，新筍已戢戢。
得名固不誣，對植近庭廡。葉綠带寒烟，花繁泣微雨。
移根近軒墀，不使衆草沒。會見黄金英，泛我杯中物。
鑿石空其中，貯水凡幾斛。淵渟或可鑒，童子慎毋觸。
水闊疑無路，雲深僅有山。兒童划小艇，出沒稻塍間。
飯飽雲巖粟，茶甘碧澗泉。我來無一事，危坐聽山蟬。
下蔡嬉遊地，春風萬杏繁。誰家堪繫馬，青壁竹籬門。
花靨誰名鎮，梅裝自古傳。家家小兒女，滿額點花鈿。
山谷誰能繡，華堂得此名。春風無轍迹，紅紫自敷榮。
亭下一杯水，澄泓如有容。不因求得雨，那信有神龍。
已涉艱危地，方能處燕安。人間不可忽，須向靜中看。
瀟洒獻公房，幽深古道旁。山形半環小，池面一奩方。
山氣與湖光，四時足殊秀。我識軒中人，是爲益三友。
山氣最佳處，卷舒晴晦雲。心潜帝鄉者，願作乘彼君。
密密萬山重，一派哀湍瀉。此志入瑶琴，當有知音者。
峰迥石路轉，足可娛瞻聽。其中如有屋，便是醉翁亭。
文殊駕獅子，普賢跨象王。新來一箇佛，騎馬也何妨。
神文秉周禮，廟樂奏九成。當時夔一足，不待魯諸生。
嘖嘖鵲噪屋，愔愔蛛網門。我來九頓首，生氣凜如存。
堂堂古遺直，心嚴貌無華。人見不嫵媚，何以娛大家。
樸蔌復樸蔌，何以棟我屋。風雨莫輕摇，南山無老木。
有酒當自醑，有室莫共處。古今一丘貉，何能坐飛語。
夢回四賢篇，長風吹人醒。嗟哉不我見，淚與秋露零。
百代無幾人，九原何可作。不必溫御史，解令君膽落。
寶元乃多故，公時總戎機。胸中百萬兵，要取橫山歸。
公歸今幾時，遺懿何斑斑。公議要難沒，言波可懷山。
我心不可規，滔滔誰與游。向來秉大雅，今復成一丘。
昨浮枉渚水，今上枉人山。想像雲深處，先生獨往還。
秋景今宵半，天高月倍明。南樓誰宴賞，絲竹奏清聲。
久旱逢甘雨，他鄉遇故知。洞房花燭夜，金榜挂名時。
枝綴霜葩白，無言笑曉風。清芳誰是侶，色間小桃紅。
院落沉沉曉，花開白雪香。一枝輕带雨，淚濕貴妃妝。
暖日淡朧霞，林梢噪晚鴉。遊人何事喜，頃刻是山家。
飲馬驅驕虜，飛龍紀建炎。艱危三改歲，倉卒兩垂簾。
其外殊潔白，俯風臨清流。其中乃貪穢，盡日魚蝦求。
歸源性無二，方便有多門。但了歸源性，何愁方便門。
雨在時時黑，春歸處處青。山廻失小寺，湖盡得孤亭。
春着湖烟膩，晴揺野水光。草青仍過雨，山紫更斜陽。
啼禽通夢寐，芳草過比鄰。暖逼花期促，愁牽酒量伸。
去就慙雲雁，浮沉羡海鷗。妄心花片落，豪氣柳枝柔。
斫破夜叉頭，取出仙人掌。鮫人滿腹珠，鮰魚新出網。
芳草遶池綠，天涯人未歸。春來更消瘦，渾欲不勝衣。
山帔蒙霜頂，跏趺巖石中。夜寒虎痾痒，林静月升空。
掃徑偶停箒，幽懷凝佇間。暮樵迷向背，餘響答空山。
數峰横杳靄，空翠疑有無。落日誰同看，啼猿我欲呼。
新晴收雨脚，宿霧隔花身。睡美不知曉，啼禽解喚人。
舍南一曲溪，春漲半篙水。去作落崖聲，雪花濺山翠。
墮薪行且拾，愛此林徑幽。偶坐欹斜石，忽逢清淺流。
明白菴前路，辛夷樹已花。竊香知犯律，匹練墨翻鴉。
棐几自香滑，寶時一開道。根根九連絡，清境更壅培。
室空無侍者，唯置一匡牀。萬事俱衰落，但餘常寂光。
身心俱寂滅，想念亦紛紜。此是維摩老，無生不二門。
我心若有生，夢境堪把玩。目前今洞然，底處藏憂患。
雲門達法空，玄沙見根蒂。兩翁脱生死，一味多爽氣。
心光本無礙，慳貪空蓋纒。一切但仍舊，自然常現前。
靈源坐癡兀，萬事付天真。何事禪和子，相逢礙塞人。
臨濟十世孫，泐潭克家嗣。一唱主中賓，不容留意地。
本色出家兒，機輪盤珠走。須學老華亭，用處無滲漏。
如来功德力，內外悉清浄。念起勿随之，自然心無病。
形與佛祖等，道致人天護。戒浄福人天，心空同佛祖。
石火機鋒上，那容著意根。透情名出世，離念是知恩。
瑞鹿吾所慕，勇决敢不勉。夜来歸夢清，疑在啼猨巘。
老去一菴深，聊將自浄心。要當酬佛祖，終不負叢林。
歸路山花發，欣然折一枝。動容揚古路，不墮悄然機。
哀蟬滿風聽，草樹初茂密。空齋有奇事，屋角寒藤入。
客来理清言，客去依蒲褐。道鄉知不遥，髣髴見城郭。
希夷登嶽頂，與子相追随。天風落笑語，想見對談時。
子從兩人傑，此遊真勝緣。他年傳故事，一葉共湘川。
遥知歌座中，随意吐十住。海門妙蓮華，應逐談詞吐。
我菴無量相，泯迹變清思。覺範如新故，空華今盛衰。
松下朅来見，依然冰雪顔。未須驚世故，且復卧看山。
高誼今照人，劇談舊驚座。别来如許久，一見千愁破。
無生師子窟，僧寶光照夜。我如龜六藏，一菴聊作夏。
千峰夕陽外，空翠揺煙霏。終古無求處，相看一笑歸。
相見自完全，分明透語言。衲僧猶聽瑩，入户不知門。
道骨清如玉，閑拳瘦策時。鈍根并鶻眼，到此自分岐。
此堂常說法，亦是主中賓。無地容啗啄，緣渠徹骨貧。
睡餘供潄盥，齒頬带茶甘。兄弟知家法，從教鶖子慚。
倦依蒲褐坐，脱體露全機。曲篆風窗細，煙横一縷微。
擬心成剩法，况復更随言。試憑堂中几，閑看窈窕門。
智識不到處，言詮路絕時。欲藏還露骨，叶带更多歧。
瘦容無住著，舉手評来賓。不是無言說，雖窮不諱貧。
夢裏尋音響，教休定不甘。忽知眉蓋眼，開著替人慚。
言語皆爲病，全提却物機。更無遮掩處，兀坐笑微微。
經月得樓颼，頭懶垢不靧。樹間一梳理，道與精神會。
痒處搔不及，賴有童子手。精微不可傳，齬齒一轉首。
呿口眼尾垂，欲噴將未發。竟以紙用事，快等船出閘。
耳痒欲拈去，猛省須用䎳。注目深探之，疏快滿鬚髪。
披雲斵奇峰，稍稍墮危峭。百年能幾何，萬事付一笑。
方經脱手春，又復送餘熱。懸知到故山，定與秋風别。
故山久不歸，田園廢耕鉏。但餘玉澗碧，依舊繞吾廬。
吾廬亦何有，草屋八九間。牀頭挂濕水，枕上見他山。
夫子固真亮，剛勁如何遠。玉骨定含秋，出語便清婉。
西齋君去後，别緒亂於莎。乃知長笑語，始奈客愁何。
我詩水清淺，隻鵠浴不煩。君才正豪邁，霜足擁華軒。
門前短石橋，日日送君過。歸来院落間，還作北窗卧。
一從秃毛髪，萬事成乖阻。貪食等饑鷹，酣眠如飽虎。
與君游戲處，箇中無悟迷。冰華来脉正，不獨是曹谿。
君家清癯生，風姿極孤峭。我欲爲傳真，世豈無笑笑。
笑笑解衣處，酒後耳先熱。筆端走精神，葉葉無差别。
汪郎工筆耕，萬卷供犁鉏。我方買牛具，賃屋鄰子廬。
胸中有奇趣，詩成談笑間。往来無一事，城郭似居山。
曉庭蒲葉翻，天涯歸夢遠。尚記泊舟時，隔水桑婉婉。
月華潑空壁，露顆壓庭莎。哦詩欲仙去，無計奈君何。
雖住城隍寺，而無迎送煩。清風如有素，時復到南軒。
南軒絕低小，亦無佳客過。相看兩無言，徑作對牀卧。
詩狂欲發言，因此難韻阻。君看短後兒，掉臂搏怒虎。
暫借人間路，未達忽如迷。石門端不遠，歸思亂筠谿。
怪君巋如山，詩句最奇峭。此篇如縛須，爲作陸雲笑。
君馭秋風来，破我殘夏熱。方欣對榻眠，遽作虎谿别。
曾約還康山，披簑共春鉏。東林縛我屋，西崦置子廬。
百年駒過隙，世事撚指間。誰能脱秃帽，從我歸故山。
公詩如淵明，語直氣益遠。此篇猶可人，幽趣更清婉。
佳人如美玉，華裙似春莎。百年被束縛，奈此青山何。
所居遠城市，已絕送迎煩。賴有隔橋子，時来過小軒。
静聞鬭牛犇，閑數羣蟻過。秋風拂庭槐，枕書欲酣卧。
與君居相連，長恨笑談阻。作詩歌追蹤，人笑學畫虎。
思澀不自勝，援筆真欲迷。那堪屋漏雨，供此不盡谿。
大江自吞空，中流湧孤山。欲取藏袖中，歸置几案間。
太平無事僧，死時是今日。逢緣不借中，無間功不立。
幽軒如鏡净，峰好嚲雲鬟。不用稱叢秀，爲君名照山。
野僧自是閑，不復知閑味。譬如菴中人，不見菴外事。
昨夜中庭樹，陰寒葉上稠。今宵掃疏影，寫出十分秋。
雨洗詩魂健，梅梢月色新。遥知愁絕處，對影只三人。
雅志在丘壑，不甘絲竹圍。摩挲林下石，忽憶釣魚磯。
爽氣諸峰曉，閑心古井波。小樓新得句，清絕似陰何。
生死鏡中像，非面亦非鏡。像既無起滅，心豈纒垢浄。
不了號無明，了知名真智。如人因地倒，而起亦因地。
木頭與碌磚，抛出無巧妙。無實法于人，即是我綱要。
句下無活路，知渠見處偏。君看珠走地，不定始知圓。
萬法如有功，夢事應存體。但知一月真，寧許墮非是。
既了超四句，自然絕百非。電光石火上，不許更追維。
毁譽不入念，方知心已空。魔宫并虎穴，還與道場同。
問訊跛挈師，汝今亦知有。棒打不回頭，乃爾能掣肘。
萬壑搖蒼煙，百灘渡流水。下有跨驢人，蕭蕭吹醉耳。
難藏爲香釁，易滿坐褊小。開口所有竭，饞奴法當笑。
過客小長盧，馨香滿道途。我來聞好語，歸棹舞新蒲。
柳嫩風摧綠，花嬌雨妬香。欲憑羲馭緩，莫遣負韶光。
檐鵲矜巢噪，桑鳩喚婦鳴。客愁饒餖飣，牆外賣花聲。
畫舸便春漲，驕驄惜障泥。歸歟何所愜，烟柳子陵溪。
北斗寅初建，東郊氣乍迎。土牛敦歲事，綵燕動春情。
簫皷迎春至，烟雰向曉開。棠陰聽訟罷，菖葉勸畊來。
令節年光換，和風春令行。野塘初變柳，幽谷未遷鶯。
下馬看詩句，回頭見佛桑。可憐空姓字，留與木根長。
嶺高無所見，泉冽不堪嘗。獨有埋雲樹，六月行人涼。
矗矗萬琅玕，風枝带露寒。何當傍金闕，天子御樓看。
茅軒有何好，小駐客心寛。始覺安居樂，無如行路難。
射獲原非虎，圖看未識龍。古來除夢卜，真得幾英雄。
至寶人所祕，感君輕暗投。還君祝君富，不是薄隋侯。
病憤無憑寫，翻然試一來。誰知丘壑性，疇昔斗牛回。
雲遊何所圖，只爲一大事。事了早歸來，和我休歇去。
無心曾出岫，倦翮早知還。爲報長安使，休尋海上山。
正說知見時，知見俱是心。當心即知見，知見即如今。
七年溪山北，頗自愛吾廬。人生真寄耳，何必賦歸歟。
客欲談世事，詞鋒若戈矛。我已夢爲蝶，咄哉爲罷休。
新晴快老讀，斜日在遺編。吾非求甚解，會意即欣然。
萬事休杯酒，高情誰與論。寄語問安者，謹勿過吾門。
不知月欲落，但覺衣生稜。夜深誰是伴，相對祇孤燈。
世塗足趨競，野性惟閒散。卧聞風雨聲，更覺江湖遠。
能詩老工部，好鍛狂中散。相望千載間，未覺風流遠。
羣山盡龍蟠，十駕客駑散。嗜酒愧陶潛，過橋煩惠遠。
勁節風霜日，平生忠義心。誰知身死後，寸墨市千金。
五載客河關，塵沙滿領間。扁舟下清阪，眼底是淮山。
笑語三關去，扶持萬里歸。情知是同載，爲底更霑衣。
江水去無邊，江樓思渺然。西風掛帆席，一一是歸船。
江邊問舟子，潮落幾時回。野店無燈火，還須明月來。
空翠沾我襟，溟濛認堂奧。兼乃張公超，五里方術妙。
吾本來茲土，傳法救迷情。一華開五葉，結果自然成。
一境誰相到，翛然絕點塵。天花莫狼藉，吾匪解空人。
美玉藏頑石，蓮花出淤泥。須知煩惱處，悟得即菩提。
冷似秋潭月，無心合太虛。山高流水急，何處駐游魚。
月裏走金烏，誰云一物無。趙州東壁上，掛箇大胡蘆。
巖穴神仙宅，山門向嶺開。時橫雲作鑰，怕有俗人來。
天地應憐我，遺留鉅力神。定須憑國手，神妙與傳真。
任峻我須上，更高人亦行。神仙雖已往，咫尺是蓬瀛。
猿猴嘗學禪，立德固堅久。能乘獅子遊，不爲獅子後。
山露濕吾履，山風吹我衣。白雲褰舉處，依約認崖扉。
山雞化爲石，錦翼已成藏。俗類休爭食，吾心不爲粱。
明月一尊酒，清風萬卷書。南山山下地，終欲卜休居。
白雲滿巖阿，松聲亂飛瀑。中有餐霞人，悠然絕塵俗。
危疑欲墮石，蒼然曰米拜。吁嗟千古情，石在米亦在。
隻影寄空館，蕭然饑鶴姿。秋風北窻來，問我歸何時。
萬山飛不出，有屈向誰伸。寄語絃歌宰，留心且爲民。
四壁無圖畫，推窻盡簡書。真吾何所寄，深處樂如如。
出門見山水，入見見佛殿。靈光觸處通，諸人何不薦。
閻浮有大寶，見少得還稀。若人將獻我，成佛一餉時。
十家來負郭，四邑入提封。雙水碧一色，群山青萬重。
月色皎如許，其如無酒何。從君覓一斗，午夜泛金波。
一壞一不壞，笑殺觀自在。師子驀齩人，狂狗盡逐塊。
久留舒子國，慣作北門遊。山遠三峰出，溪長二水流。
金陵與廬陵，俱出白鷺洲。相望萬里江，中同二水流。
開元天寶間，衮衮見諸公。不聞張與許，名在臺省中。
人言春事已，我言未遽央。試向後湖去，菰葉如許長。
尚書八座貴，大使十州雄。仁民兼愛物，時雨及春風。
雲洞看雲坐，月巖和月留。元來是野老，強喚作知州。
重湖浪正起，支川舟不行。急雨夜臥聽，顛風晝眠驚。
馮高覽章貢，登樓見吳楚。帆遠行盡山，江長流入霧。
嶺近山相屬，江通水不流。無雲方萬里，有月正中秋。
昔爲郡下客，曾借水邊居。秋水月爲晝，春風花作廬。
林依玉照遠，雲爲石盆留。春色年年好，溪山事事幽。
庭前梔子樹，四畔有椏杈。未結黄金子，先開白玉花。
松羅石室中，清雅勝支公。地靜無塵到，天高有穴通。
三宿酣神酎，鄉名因此呼。山中千日者，自合是仙都。
峨峨溪畔石，迢迢石邊路。寄言名利徒，清閑誠足慕。
北斗掛須彌，杖頭挑日月。林泉好商量，夏一秋風切。
一擊響玲瓏，喧轟宇宙通。知音纔側耳，項羽過江東。
安陸號方鎮，江邊無事州。民淳訟詞少，務簡官政優。
處處逢頭路，頭頭是故鄉。本來成現事，何必更思量。
天寒稻粱少，萬里孤難進。不惜充君庖，爲這邊城信。
舟閑人已息，林際月微明。一片清江水，中涵萬古情。
湖水春來綠，山雲憂亦繁。如何隱君子，長嘯掩柴門。
地迥隔塵寰，石門雲閉關。幽人澹無事，白鶴相往還。
六合萬籟息，秋林月正歸。琴中彈不盡，石上坐忘歸。
風起即千里，風回翻問津。沉思宦遊者，何啻使風人。
兩山闘咽喉，羣石矗牙齒。行客無限愁，横吞一江水。
渡水采桑歸，蠶老催上機。札札得盈尺，輕素何人衣。
採桑知蠶饑，投梭惜夜遲。誰誇羅綺叢，新畫學月眉。
渡溪溪水急，水濺羅衣濕。日暮猶未歸，盈盈水邊立。
素律鑠欲脆，青女妒復稀。月冷天風吹，葉葉乾紅飛。
拂拂生殘暉，層層如裂緋。天風翦成片，疑作仙人衣。
巴江江水色，一带濃藍碧。仙女瑟瑟衣，風梭晚来織。
谷暗隨呼應，禽春不速來。幽居逢令序，跬步且徘徊。
年近古稀有，不易升此堂。他日留泉下，須留姓氏香。
長江行不盡，帝里到何時。既得涼風便，休將艫棹施。
橋上山萬重，橋下水千里。惟有白鷺鷥，見我常來此。
山中何所有，嶺上多白雲。祇可自怡悅，不堪持贈君。
齊野非吳渚，支郎是子陵。釣臺千古月，寶塔萬年燈。
西湖多勝景，飛蓋喜相陪。暑氣迎秋盡，江聲向夕來。
白石洞間路，吾家在其中。琴窗與書閣，一半是雲封。
雁級指高冥，登瞻地域靈。路尋滄海斷，山带沃洲青。
遠適廬陵郡，經旬泛楚天。江山晴繞枕，星斗夜隨船。
遠適廬陵郡，重江去不窮。全家片帆底，三月怒濤中。
海腹藏吳楚，天樞轉斗牛。夜分驚日浴，潮落見鯨遊。
天意降時雨，山川潛出雲。鋤秦將授漢，此力半因君。
思古理鳴琴，聲聲動金玉。何以報昔人，傳此堯舜曲。
磨此千年鑑，朱顔清可覽。君看日月光，無求照人膽。
江上往來人，但愛鱸魚美。君看一葉舟，出沒風波裏。
陽和不擇地，海角亦逢春。憶得上林色，相看如故人。
青郊鳴錦雉，綠水漾金鱗。願得郢中客，共歌臺上春。
渺渺指平湖，煙波極望初。縱横皆釣者，何處得嘉魚。
珠彩耀前川，歸來一扣舷。微風不起浪，明月自隨船。
君歸一水遙，魂斷木蘭橈。賴有南軒竹，清風慰寂寥。
平湖萬頃碧，謝客一開顔。待得臨清夜，徘徊載月還。
絃上萬古意，樽中千日醇。清心向流水，醉貌發陽春。
月色滿滄波，吾生樂事多。何人獨醒者，試聽濯纓歌。
夜入翠煙啼，晝尋芳樹飛。春山無限好，猶道不如歸。
妻子休相咎，勞生險自多。商人豈有罪，同我在風波。
一棹危於葉，傍觀亦損神。他時在平地，無忽險中人。
隴上带經人，金門齒諫臣。雷霆日有犯，始可報君親。
君恩泰山重，爾命鴻毛輕。一意懼千古，敢懷妻子榮。
妻子屢牽衣，出門投禍機。寧知白日照，猶得虎符歸。
分符江外去，人笑似騷人。不道鱸魚美，還堪養病身。
有病甘長廢，無機苦直言。江山藏拙好，何敢望天閽。
天閽變化地，所好必真龍。軻意正迂闊，悠然輕萬鍾。
萬鍾誰不慕，意氣滿堂金。必若枉此道，傷哉非素心。
素心愛雲水，此日東南行。笑解塵纓處，滄浪無限清。
滄浪清可愛，白鳥鑑中飛。不信有京洛，風塵化客衣。
風塵日已遠，郡枕子陵溪。始見神龜樂，優優尾在泥。
蕭灑桐廬郡，烏龍山靄中。使君無一事，心共白雲空。
蕭灑桐廬郡，開軒即解顔。勞生一何幸，日日面青山。
蕭灑桐廬郡，全家長道情。不聞歌舞事，遶舍石泉聲。
蕭灑桐廬郡，公餘午睡濃。人生安樂處，誰復問千鍾。
蕭灑桐廬郡，家家竹隱泉。令人思杜牧，無處不潺湲。
蕭灑桐廬郡，春山半是茶。新雷還好事，驚起雨前芽。
蕭灑桐廬郡，千家起畫樓。相呼採蓮去，笑上木蘭舟。
蕭灑桐廬郡，清潭百丈餘。釣翁應有道，所得是嘉魚。
蕭灑桐廬郡，身閑性亦靈。降真香一炷，欲老悟黄庭。
蕭灑桐廬郡，嚴陵舊釣臺。江山如不勝，光武肯教來。
數仞黄堂上，題名僅百賢。孤高宋開府，千載可拳拳。
山水真名郡，恩多補諫官。中間好田錫，風月亦盤桓。
風物皆堪喜，民靈獨可哀。稀逢賢太守，多是謫官來。
去國三千里，風波豈不賒。迴思洞庭險，無限勝長沙。
江上多嘉客，清歌進白醪。靈均良可笑，終日著離騷。
結舍近滄洲，江山不外求。我來明月夜，更得主人留。
堂上列歌鐘，多慚不如古。却羨木蘭花，曾見霓裳舞。
有浪即山高，無風還練静。秋宵誰與期，月華三萬頃。
一品山前識，迢迢三十春。多慚畫戟裏，重見白雲人。
南國風波遠，東門冠蓋回。多情是明月，相逐過江來。
蔽野旌旗色，滿山笳吹聲。功名早晚就，裴度亦書生。
三月二十七，羌山始見花。將軍了邊事，春老未還家。
牆外轆轤響，樓前江漢欹。曙光和月色，猶記早朝時。
日色清如照，前林葉未零。海東新隼至，一點在青冥。
晚色動邊思，去年猶未歸。戍樓人已冷，目斷望征衣。
春色人皆醉，秋光獨不眠。君看明月下，何似落花前。
草風兼沙雨，依約渭河邊。昔人寧喚渡，絕唱頗清緜。
遥岑天南端，野彴垂楊下。蕭散策寒藤，綠雲復觀化。
澄江真皎鏡，短艇戲鳴榔。無復機心動，不驚鷗鳥行。
孤峰上排霄，羣木盡生意。持竿坐石磯，高懷在雲際。
複閣耿蒼烟，斜暉掛木末。卷帆何處船，危檣待明發。
寒雪盡垂空，玉色粲萬瓦。默默行五牙，鬱靄望黄野。
昔我遊山陰，雜花紛似雪。重来雪作團，遠樹皓已結。
山翁雪垂素，相逢乃傾蓋。同看艷雪舞，盡此威遲態。
借問佩蒼玉，何如煮黄精。古来澗谷槃，價自重連城。
馬疲如客饑，稅鞅文公廬。人好雪亦好，何啻射洪烏。
扶桑有玉書，鬱儀善相保。朝暾到頹簷，危坐填血腦。
西嶺障斜日，澄江來遶門。歸鴉千萬點，暝色入遠村。
燕坐修白業，焚香觀黄庭。清霄降真侣，弭節或見聆。
境静輪鞅寡，堦空絡緯多。蕭然正遐矚，脱葉下庭柯。
我初卧病時，桑麻翳負郭。扶杖延秋風，山川俱黄落。
寒温機中素，榮歇洞庭葉。發興鷗鳥行，風烟理舟楫。
平生老驥心，伏櫪端有在。華月生夜涼，南窗歌慷慨。
園中有奇貨，雨滿瓜芋田。一飽吾已足，望山思悠然。
結交何用早，士貴心相知。苟合殊真味，咄咄成乖離。
林廬亦云樂，欲語輙復已。取琴撫徽絃，妙不在宫徵。
沅湘歌九辯，梁父吟四愁。虚齋無一事，坐對楚江秋。
枉渚映寒林，野航飛鳥急。不見康樂侯，衡門煙際人。
滿朝以詩鳴，何獨遺大雅。平生黄葉句，摸索便知價。
元子說陽華，巉岩不可家。此招吾已諾，不恨客天涯。
閤閤林鳩起，巡方舜舊遊。聲雖暨南朔，事罕記春秋。
來踏三湘雪，歸迎八桂秋。未過盤石寺，先憩訾家洲。
垂老住山寺，參官走道途。前村雪嶺上，顛倒沒人扶。
夢中聞版響，覺後蝦蟆啼。蝦蟆與版響，山嶽一時齊。
妖嬈破瓜女，爭上秋千架。香飄石榴裙，影落薔薇下。
牆外見鴛鴦，雙雙春水塘。歸來情脈脈，無緒理殘妝。
非道亦非律，又非虛空禪。獨守一畝宅，惟耕己心田。
終日看經文，如逢舊識人。莫言頻有礙，一舉一回新。
范侯渥漥種，出水已權奇。失身肉馬羣，俯首枯豆萁。
學道做工夫，正如人鑿井。一日見泉源，平生用不盡。
心境頓消融，方明色與空。欲識本來體，青山白雲中。
是柱不見柱，一句超今古。夜來石公山，有個歡喜處。
有一皆伎倆，盡是人妄想。少府打手力，笑殺韓官長。
春色無高下，春雷動地音。翻空一夜雨，滴破祖師心。
我笑禪和子，茫茫能地頭。隨人語脈轉，何日得心休。
夜來看上元，一覺到天曉。紙被暖如春，被底呵呵笑。
十方同聚會，箇箇學無爲。此是選佛場，心空及第歸。
萬法是心光，諸緣唯性曉。衲僧恁麽會，鑽頭入荒草。
憶昔在山日，眠雲並枕石。如今城裏居，欲去去不得。
喫粥喫飯過，聽風聽雨眠。莫將安樂法，容易與人傳。
泉隱甘無竭，人閑道轉高。涓涓清自足，休苦作波濤。
那伽常在定，無有不定時。爲彼散亂人，故現如是相。
道人雲出山，軒窗有佳趣。松竹自說法，客來點頭去。
見便道下見，碧眼明寸電。瞥爾落思惟，何啻千山遠。
壁亦何須面，禪床今拽轉。翻笑鈍胡僧，更不作一喘。
箇事本來如，風光滿帝都。酒樓春洞曉，盡現大毗盧。
處處是方便，此理幾人薦。不識雪峰球，錯認鹽官扇。
一切法不生，一切法不滅。若能如是解，諸佛常現前。
羚羊掛角時，箇事絕毫釐。既能通一線，方便有高低。
風動心搖樹，雲生性起塵。不明今日事，昧卻本來人。
生時水是冰，死時冰是水。若知無去來，只此兩般是。
大士講經竟，揮案成注脚。一丸療衆病，不假驢駝藥。
洞山麻三斤，斤兩不謾人。語稀難問事，貌古易傳神。
雲自何山起，風從甚澗生。好箇入頭處，官路少人行。
有山名石鼓，千古鎮南溟。大手不勞力，動時天下驚。
寰中天子勑，塞外將軍令。一句定乾坤，一劍平天下。
眼裏不著沙，耳裏不著水。堪笑老俱胝，無端竪一指。
闔國人難挽，西攜隻履歸。只應熊耳月，千古冷光輝。
地僻柴桑古，人亡松菊存。不如彭澤吏，歸去有田園。
欲結愛山人，共了尋山債。未有買山錢，愁聞有山賣。
小雨濕春風，倦雲遮落日。不若叫風來，吹雲放山出。
一眼吞萬山，寸心貯千里。何日上歸舟，教人問春水。
殘雪領春來，疏鐘驚夢去。尚憶去年愁，孤舟繫江樹。
借問遼東鶴，歸來得許悲。浮生隨念變，何待塚纍纍。
寄謝西朝相，神奸古有圖。如何延客處，庭燎照豐狐。
超然出稠林，無二無分别。若問勝林堂，清風滿庭樾。
君知妙高堂，何異妙峰境。向來妙高人，宛在妙峰頂。
云何常寂光，徧在一切處。元本住庵人，無來亦無去。
滃然集清冷，無厭亦無受。故此巖下池，予名曰無垢。
疊翠繞幽谷，清池鍾百泉。安知一壑雲，利澤浸無邊。
妙華出淤泥，定水湛然滿。上有清凉峰，森蒼映清淺。
古鏡懸大虚，摩尼珠五色。紛然百草頭，寂照照常寂。
定林在何許，窈窕鍾山麓。得非夸娥民，遺我障巖谷。
重重翠聯錦，一掩一回處。三徑踏煙霞，披榛自來去。
子真巖石耕，名稱動都邑。不比北山翁，銷聲寄禪寂。
朝見雲飛簷，暮見雲生礎。客至覓雲巢，雲深在何許。
千山秀回環，靈液走巖竇。清甘佇方空，可嚥不可潄。
西山屬黄岡，相錯宛如繡。倚杖立幽亭，歸鴻沒煙岫。
陰陰韜雲徑，步步雲生足。巾裾撲空翠，逶迤向山麓。
潺湲清音澗，便是偃溪水。長笑箕穎人，區區洗吾耳。
萬緣正繁興，當處即解脫。當知本來空，不受汝摩撮。
猗蘭轉光風，幽芳被山谷。悵望斷金人，同心不同躅。
穠華敢爭先，獨立傲冰雪。故當首羣芳，香色兩奇絕。
三徑屬桃煙，遙遙想寧極。終當珮飛霞，頡頏向空碧。
蒼陰羃杉松，延緣幽出谷。豁然天地開，八極啟遠目。
躋攀通幽徑，鬰密森松竹。雲雪正埋山，深林閟寒綠。
敬侯那易學，正自追農圃。平生老瓦盆，安用雕髹許。
嘉名追輞川，未辨茱萸沜。勿使斤斧侵，煙梢拂雲漢。
晹光出扶桑，照耀四天下。慧日破無明，蒙光失長夜。
峞峨古澗西，萬木集歸鳥。炎炎日流金，爲君除熱惱。
德雲老比丘，經行衆山頂。普光明法門，觸自無二境。
山腰發靈滋，甘美勝牛乳。應持供茶神，慎勿汙烹煮。
一泓貯清泉，百本蓊佳菊。長年汲芳甘，霜鬢倘重綠。
開軒面杉竹，冷翠搖清空。披衣水邊石，長夏來薰風。
向來越溪吟，丘壑今在眼。不嫌鶗䳏鳴，所恨歲晼晚。
嘉樹着青子，崇蘭吐幽花。慇懃衝細雨，小徑岸烏紗。
老鬢不重綠，衰顔時借紅。藥窺文武候，酒雜聖賢中。
青山如佳人，亦復美而艷。晴嵐秀可餐，暮靄碧堪染。
清池浸蒼崖，草樹臨綠静。應名洗玉淵，亦號巖花鏡。
莫作朱伯厚，寧從龍伯高。不妨騎款段，聊復着東皋。
桑陰繞扶疏，墻下亦已樹。柴門不須關，野老自來去。
壺中小嵁巖，色作峨眉綠。爽氣壓西山，哀音叩寒玉。
風篁縈磴道，夏木晝陰陰。一鳥不鳴處，山高流水深。
擁褐入三昧，超然心地初。那知庵外事，人境兩如如。
歲暮白日速，風高黄葉稀。歸心與寒雁，一夜向南飛。
百里半九十，暮程無盡時。長途飽風日，顔鬢最應知。
二水蒼茫外，千峰杳靄間。傷心金碧地，舉目異河山。
英謀參上幕，爽氣蓋羣雄。憤世仍憂國，都忘酒醆中。
六國衣冠盛，中原氣象存。腰間佩金印，莫忘殺王敦。
雅志希三釡，平生擅一丘。歸尋赤松約，何必更封留。
塞北烟塵息，江南勝氣多。君王總戎旅，來繼大風歌。
六無信筆成，無令浪流傳。它時達官知，人人願南遷。
古道逢元夕，荒山慘暮烟。桃花雖作意，未是豔陽天。
一别關山隔，相逢未有期。書來知勿藥，歡喜偶成詩。
越國今安在，湖邊想舊居。衡陽空有鴈，不寄一行書。
昌江真陋邦，芋魁的盈尺。逐客方阨陳，飽食度終日。
一門橫大道，雙劍插長空。鼓鑄非人力，磨礱任化工。
鐵馬奔入海，泥蛇飛上天。蓬萊三島路，元不在西邊。
是法不可示，言詞相寂滅。擊破太虛空，萬里一條鐵。
心生法亦生，心滅法亦滅。心法兩俱忘，烏龜喚作鼈。
短草鋪茸綠，殘紅照雪稀。暖輕還錦褥，寒峭怯羅衣。
翠漣冰綻日，香徑晚多花。細筍抽蒲密，長條舞柳斜。
折花幽檻小，傾酒綠杯深。蝶舞輕風曉，鶯啼老樹陰。
翠密圍窗竹，青圓貼水荷。睡多嫌晝永，醒少得風和。
草徑迷深綠，蓮池浴膩紅。早蟬鳴樹曲，鮮鯉躍潭東。
暴雨隨雲驟，驚雷隱地平。好風搖箑透，輕汗挹冰清。
晚日欣簾捲，凉風覺袂搖。遠吟高興遣，長醉宿愁銷。
短葦低殘雨，虚舟带晚潮。斷鴻歸暗浦，疏葉堕寒梢。
慼慼蛬吟苦，茫茫水驛孤。日銜山色莫，霜带菊叢枯。
鶻健呼風急，烏啼促景殘。窟深宜兔蟄，蒲折蔭魚寒。
裂瓦寒霜重，鋪窗月影清。滅燈驚好夢，孤枕念深情。
秀柏留陰綠，芳梅蘸影斜。溜簷冰結玉，裝樹雪飛花。
真是果安在，況今非故吾。箇中惟醉好，莫忘黄公壚。
竿木逢場處，何人肯自還。秖應韓吏部，能道不如閑。
茂林修竹下，一水獨縈回。時過赤欄去，風從蘋末來。
相從龍具中，耕稼亦吾學。所求一飽同，安用瑩蹄角。
與物相忘久，于何寄此情。秖應逢勝會，不覺句還成。
平生夢往處，始到天南峰。風來荷氣度，日轉松陰重。
林間煮茗罷，谷口蒼烟漫。行看草根露，已作珠璣團。
臨分更攜手，坐聽烟鐘聲。斜陽有底急，不貸四窗明。
支頭澗底石，濯足松下泉。吾生儻有此，無復東西緣。
冥冥近嶺翠，瀏瀏長廊風。他年竹林社，記取山王同。
睡起無一事，怡然盼庭柯。綠陰微缺處，最得南颸多。
清霜搖落後，賴此慰詩翁。借有茱萸沜，風流可得同。
是心長不起，宴坐一團蒲。安得龍眠手，添成憩寂圖。
趣收霜後實，供我洞庭春。未暇三百顆，作書懷故人。
幽卧一禪榻，無人共白雲。山泉與溪水，偏遣夜深聞。
吾年八十三，隨順世言談。不落思量句，誰人共我參。
短筇穿白雲，直上孤峰頂。下瞰六時崖，前臨七折嶺。
去蜀初游楚，吾方十二三。無成今長大，送汝不勝慚。
還家儻無事，莫負故園春。衣錦兒嬉爾，從來笑買臣。
艤舟不能前，已復日西没。贈子以幽蘭，秋風正披拂。
野宿月團欒，風餐氣蕭颯。從來對牀地，只今懸一榻。
入蜀尋幽迹，應先到浣花。誠知錦城樂，亦記早還家。
魚游因餌得，鳥困坐黐黏。顧我今如此，空懷石井鹽。
逢年要力耕，善舞須長袖。北山休移文，南山歸種豆。
一棹送君歸，酒醒秋江午。正是蓴鱸時，思君在何許。
明月落帆時，荒山孤夜夜。回首白雲飛，吾親在其下。
客行宜努力，時亦近醇醪。一盞熏人醉，雲安米正淘。
爾去逢諸父，髯霜貎渥丹。貧窮宜此報，冨貴却難安。
揚州十里春，峨嵋半輪月。兹游真不凡，詩成想清絕。
吾祖屯田公，遺書悉安在。爲我謝諸兄，蠧魚時一曬。
故山不可到，歸夢到天池。想見山中叟，磨崖待我詩。
有弟留南楚，經年不寄書。天涯數行淚，獨對鶺鴒圖。
豈有青雲士，而居絳帳間。諸生獨何事，不上會稽山。
曉出花光寺，雲沙照眼新。歸來看圖畫，借問若爲真。
昨欲浮湘去，褰裳望九疑。清湘今入手，一棹更何之。
暫謫人間去，羣仙莫浪猜。塵緣吾未斷，不是薄蓬萊。
的皪林間白，風霜莫浪催。江南春不雪，似是一枝梅。
雪裏尋梅蕊，多應傍水開。那知是花處，但覓暗香來。
我欲游京口，浮家未有船。羨君無一物，篷底曲肱眠。
渡水穿雲去，神光觸處開。隔江如有得，飛錫早歸來。
苦菜敷新葉，高槐偃舊枝。三生草菴主，故與此山期。
亂離多探報，荒僻少知聞。白髪如荒草，秋來不可耘。
自識雲門老，經時水石間。尚嫌聞法少，隨度七閩山。
物微深可憫，畏雨復兼風。適見傳呼寵，俄成撲地空。
資身惟朽壤，得意只繁陰。浪自聲凄急，人誰聽汝音。
孤光辭腐草，強擬帖天飛。中路霜風急，還尋腐草歸。
憶昔趨閶闔，朝雞促曉聲。何關蠅輩事，也復強飛鳴。
雲錦漲春塢，霞綃炫夕陽。東風多樂意，不特爲紅芳。
捨筏懷兼濟，逢耕更問津。卻將未歸意，說與欲行人。
霧雨昏不醒，東風曉能酸。我食日不足，寧憂三日寒。
去年今日時，桃李半狼藉。能随里門兒，買𩛿作寒食。
人言二月時，霏雨生樹杪。天色何時光，要向寒食少。
江南舟軋鴉，江北馬連翩。經春不能賞，誰云不關天。
春風未渠尖，花草有矜色。酴醿會傾城，牡丹欲傾國。
古德杖頭挑，今師竿下取。月滿體自如，清光無處所。
昔人釣忘餌，今師亦忘鈎。静夜江不湍，孤光送歸舟。
漢宮時世妝，承恩嬌姊妹。解道根蒂同，如何兩心背。
映立自亭亭，吸飲風露饒。不作恩與怨，世間兒女妖。
餘不溪上山，映我杯中綠。我醉狂欲歌，潛蛟睡方熟。
溪面寒無風，澄瑩千丈綠。我欲放輕舠，霜鏡不可觸。
我憶谷口孫，氣貌清而腴。山潛三十年，吐此百卷書。
嗟哉谷口孫，句法何摧藏。骨冷歸九原，古意堕渺茫。
佛固不可求，會處豈容說。苦作如是言，爲誰略饒舌。
比年學校興，禮義生於富。使節按部來，士子皆奔輳。
黄菊有本性，霜餘見幽茂。名緇喻般若，太史謹占候。
北固天下奇，憑虛倚樓堞。大江走天去，控以高崨嶪。
君今向姑孰，山好江漫漫。炯如謫仙人，千載欣復還。
春到梵王家，千林已着花。小桃無限思，竹外一枝斜。
露畹擷蘭苕，金波麗碧霄。早聞彫輦降，還待紫宸朝。
內苑屬嘉辰，初收百藥新。預知氛癘息，天意在生民。
淺囿含桃老，雕盤角黍香。九重端扆處，星火正離方。
浴蘭同故事，戲草楚遺風。不是天家意，勤勞念女紅。
洞戶花陰淺，天階日景遲。糉成八九子，縷結就千絲。
畫閣方裁扇，寒塘又鑿冰。蓬壺山四徹，何處是炎蒸。
仙宇賜符時，仙蓂葉尚稀。曉來金屋靜，同侍玉皇歸。
靈臺塵不止，塵止非靈臺。愛此一泓水，曾棲靈物來。
絳節徘徊引，天花散漫飛。高真無染著，片片不沾衣。
八陛旋瑤級，千花颺錦英。綠渟並紫奈，煥麗不知名。
淺淺黄金萼，勻勻白玉英。天風隨御駕，吹滿九重城。
綽約縈空際，繽紛落座隅。韶華長不老，何處覓仙都。
聖境三千歲，仙花始一開。如何金籙會，併奉列真來。
几席延飈馭，香燈建寶壇。丹心無可獻，碎錦灑雲端。
碧綠相差次，紅黄迭淺深。化工應自失，雕斵本何心。
洞案爐煙起，無爲道德香。同根無異氣，噴鼻更芬芳。
秋勁拒霜盛，峨冠錦羽雞。已知全五德，安逸勝鳬鷖。
國破山河在，人非殿宇空。中興何日是，搔首賦車攻。
國破山河在，宮庭荆棘春。衣冠今左衽，忍作北朝臣。
錦棠天與麗，映日特妖嬈。五色絢儀鳳，真堪上翠翹。
並亞隴雲飛，穩巢文杏枝。高棲良自得，蜂蝶莫相疑。
太平蜀雀異，仍映碧桃間。一秀三千歲，高枝永共攀。
垂身如逮下，名冠八仙中。最是天真處，櫻桃一點紅。
出谷傳聲美，遷喬立志高。故教桃竹映，不使近蓬蒿。
佳名何拔萃，美譽占遊春。三月來禽媚，嬉娛異眾倫。
山禽矜逸態，梅粉弄輕柔。已有丹青約，千秋指白頭。
倚杼織冰紈，殷勤作團扇。爲君惜朱顔，相期日相見。
裁紈作團扇，纖纖如白玉。歳寒不改姿，持用可郎目。
團扇復團扇，團扇亦已好。但恐秋風至，棄捐在中道。
廊廟登元勳，四海歌畫一。羣公各交章，君乃卜少室。
人生幾蠟屐，千古一草堂。得失了自判，較然不須量。
棐几坐永日，巖花動微風。未知堂中人，此樂誰與同。
達人信死生，過眼閱暖冷。了知夢境中，此味獨差永。
曩喜韋蘇州，有句盡平淡。只今把君詩，去眼不可暫。
鬻錢走京師，我笑員半千。玉階求自試，北牖輸高眠。
聞君開華堂，圖書富千古。應笑碧衣郎，試吏坐藍縷。
愛酒惜杯乾，懶衣愁客至。世無錦江翁，誰識幽人意。
草木各有態，臭味久已分。願言蘭芷藂，東風佩微薫。
跂首望蘅皋，遠目聊增明。相逢定何夕，劇談到參橫。
晏坐銷長日，禪心薫妙香。已成三折臂，安用九迴腸。
花片風前落，江流雨後渾。少陵新得句，應似浣花村。
喪亂何時定，江村愁殺人。日長空有睡，花在不成春。
老去家無定，名高席未前。如君尚窮約，誰與問蒼天。
避地成真隱，依山結草廬。此身無籍在，隨寓即成居。
北闕書難上，南方賊未誅。諸公在廊廟，誰與問唐虞。
欲問濯潭路，懸知隔數村。曉來茅屋夢，相對飽朝暄。
有醉銷千日，無詩學四愁。幾因君得句，技癢不能休。
塞北兵戈滿，竹西歌吹空。何堪故鄉夢，真在白頭中。
兩國兵難解，三春花自飛。愁因春鳥喚，心逐暮鴻歸。
望處天仍闊，雲邊雨未成。秋風莫吹散，留作打篷聲。
風急雨初過，天高日未曛。翠鬟堆晚岫，水墨畫秋雲。
秋雨不肯止，木犀殊未開。小齋寒索莫，誰剪一枝來。
黄菊無多子，孤芳正要渠。誰能把秋色，分付木芙蕖。
舊日江南路，霜裘曉樹間。無香供晏坐，有夢到秋山。
混沌七竅鑿，可恨倏與忽。人生寒暑間，萬古長出没。
孫郎惜春句，平澹古未聞。譬如春江波，因春自成紋。
來禽着青子，紅葉護殘春。但使風味勝，不愧桃李門。
微生感年衰，誰能惜春盡。政恐厭黄梅，吳楊出蒸菌。
西湖天下勝，咫尺安得往。青春不可追，老力亦難强。
招提在南山，共著蠟屐登。世無謝康樂，此事誰復能。
青春不識回，豈但春去閑。何以永我日，妙香横博山。
何年山嶄巖，化作龍起伏。安得挽天河，著龍吐飛瀑。
往穴城南窗，分山得遙碧。誰持列玉峰，來照蝸牛席。
吳山非不佳，故山終眼明。南來一拳石，似我小峥嶸。
孤峰真崛奇，凝目見太古。便悲江上山，培塿不足數。
一點傷春恨，看成兩鬢霜。如今無此夢，莫畫兩鴛鴦。
一作東吳去，回頭又十年。可憐江上雪，空落釣魚船。
事去空千載，何曾有若人。只應煙樹裏，便是永和春。
雨足三湘岸，烟含七澤秋。可能無尺地，分得庾郎愁。
窗明有斜日，几靜無一塵。向後有餘恨，亂鴉來聒人。
紛紛桃李春，過眼成枯萎。晚榮方耐久，造物豈吾欺。
老火未甘退，稚金方力征。炎涼分勝負，頃刻變陰晴。
郴嶺最高處，桐軒臨水開。晚晴東北望，直見鬰孤台。
帝駕陷塵沙，孤臣誓靡他。丹心期報主，白髮不知家。
夕陽黯將沉，缺月遲未吐。滿眼玻璃堆，翻疑夢中覩。
玉樹秋益明，驪珠夜方吐。繞檻碧雲收，塵蹤故難覩。
野吹竹色寒，下有古澗道。牧兒放箠眠，牛馬齕風草。
老子愛江水，江面開竹門。江流竹影薄，子細見前村。
赤藤可扶險，青藜堪照書。老師竟何爲，暮齒隨安車。
紫蓋修連延，五峰似隨軒。何如惠我民，飛雪遍岡原。
鎖斷山川秀，包藏雲霧深。只留禪客在，不許俗塵侵。
鑿破蒼苔地，灣灣月半邊。既能清到底，何必十分圓。
松带飛雪暮，簷支落日閑。重巖看不厭，絕勝五臺山。
山色黛眉遠，溪聲玉珮珊。溪山憐逐客，故爲結清歡。
粼粼溪底石，五色粲堅圓。安得女媧手，錬之將補天。
小艇渡行旅，往來終日操。但令人利涉，寧復計劬勞。
屈折金石瘦，偃蹙虬龍怒。蕭然少生意，端爲根中蠧。
歳晚風號寒，琅玕半吹折。雖殘栖鳯枝，終抱凌霄節。
疏筠輕带粉，老葉飽經霜。試問枝頭實，何年集鳯凰。
解籜能幾日，成陰不待春。天然爲誰笑，風露一枝新。
土潤引新萌，虬鞭獨處行。此君人不厭，何惜滿林生。
養就籜龍兒，斕斑角未齊。斧斤休縱手，會看拂雲霓。
太虚元湛寂，妙用起雲雷。若解明如鏡，何須冷似灰。
所志惟一飽，聚聲如雷車。秋來腹長饑，撲撲喙作花。
情態真可憎，畫成因誤墨。薨薨亂雞鳴，慘慘變白黑。
杪忽腰如壺，聯綿窠若屋。毋輕懷袖間，防此蠆尾毒。
粉翅搖春暉，翩翾自來往。勿貪花草香，觸此饑蛛網。
飄飄綠衣郎，怒臂欲當轍。君王求勇士，嘉爾能仗節。
雙睛碧珠瑩，四翅青羅薄。但知逐飛蚊，不復顧黄雀。
戚戚鳴歲暮，不知有春秋。肯信鯤與鵬，同作逍遥遊。
露下草根冷，戞然長悲鳴。誰知兩股間，能作無窮聲。
清言一以遙，默默江樓上。安得如白雲，無心兩相忘。
靈劍經年匣，决雲誰爲高。報人如有道，何忍問吹毛。
南園萬樹花，極目春芳麗。林下老成人，相招植松桂。
行歌春滿路，坐歌春滿園。花前人自樂，桃李豈須言。
明月照前墀，朱絃奏流水。春風如未回，敢望無雲起。
南樓百尺餘，淸夜微埃歇。天會詩人情，遺此高高月。
江南有美人，別後長相憶。何以慰相思，贈汝好顔色。
飽去櫻桃重，饑來柳絮輕。但知離此去，不用問前程。
長江萬里來，古寺中流起。何如天上星，汩汩波濤裏。
慘慘高槐落，凄凄餘菊寒。粉牆多記墨，聊爲拂塵看。
苒苒渭濱族，蕭蕭塵外姿。如能樂封殖，何必醉中移。
紅白薇英落，朱黄槿艷殘。家人愁溽暑，計是望盂蘭。
淺艷侔鶯羽，纖條結兔絲。偏凌早春發，應誚衆芳遲。
開從百花後，占斷羣芳色。更作琴軫房，輕盈瑣窗側。
峨峨楚南樹，杳杳含風韻。何用八千秋，騰凌詫朝菌。
河柳擅佳名，青條發紅穗。因愁百卉嬌，強作芳菲意。
濯錦江頭樹，移根藥砌中。只應春有意，偏與半粧紅。
別殿香三炷，斜廊酒一盃。官閑非侍從，騎馬卻歸來。
不忍與君別，憐君仁義人。三年官滿後，依舊一家貧。
山木有甘實，托根清禁中。歲芳搖落盡，獨自向炎風。
華州回道士，來到岳陽城。別我遊何處，秋空一劍橫。
偶來松樹下，高枕石頭眠。山中無曆日，寒盡不知年。
兄也錯到底，猶誇將相才。世緣何日了，了卻早歸來。
江外三千里，人間十八年。此行誰復見，一鶴上遼天。
眼看滄海近，身與白雲高。迴影連三島，盤根壓六鼇。
山開明月峽，水寫武陵溪。地勝人堪隱，源深客自迷。
楊歧無旨的，種田博飯喫。說夢老瞿曇，何處覓蹤跡。
南番人泛船，塞北人搖艫。波斯入大唐，須彌山作舞。
九十二光陰，分明對衆說。遠洞散寒雲，幽窗度殘月。
蜀魄連宵叫，鵽鳭終夜啼。圓通門大啟，何事隔雲泥。
紅日照扶桑，寒雪封華嶽。三更過鐵圍，拶折驪龍角。
括蒼山上雲，山好雲亦好。可憐山下僧，看雲不知老。
水樹春煙重，庭花午影圓。人邊無限地，鳥外有餘天。
寒食少天色，春風多柳花。倚樓心目亂，不覺見棲鴉。
水光浮柱礎，天影带樓臺。觸石雲孤起，吹潮雨四來。
六符搖斗極，八座冠文章。規憲存中府，勳庸入太常。
風勁香逾遠，天寒色更鮮。秋天買不斷，無意學金錢。
移萱樹之背，丹霞間金色。我有憂民心，對君忘不得。
深淺霜前後，應同舊渚紅。羣芳坐衰歇，日日舞秋風。
瘦碧兩三莖，蕭蕭雨又晴。江湖未歸客，不忍聽秋聲。
菌生枝上雨，龍起穴中雷。怪影漫溪側，寒根纏石回。
擢翠向人孤，潭潭省署虛。雨餘秋更晚，風月共蕭疏。
押燕移離畢，看房賀跋支。餞行三匹裂，密賜十貔貍。
穀雨櫻桃落，薰風柳带斜。舜弦新曲在，休唱後庭花。
好是一時艷，本無千歲期。所以謔相贈，載之在聲詩。
蟄龍潭裏蟄，潭上風波急。一旦飛上天，魚蝦不能及。
影借金田潤，香隨璧月流。遠疑元帝植，近想誌公遊。
碧海瞰危亭，波光混大清。曠懷知樂此，夷險本來平。
竟日碧山中，清宵憇寶宫。客愁無那處，一葉已秋風。
宣室思前席，承明虚直廬。不肯入州府，分其終隱歟。
世路機兼穽，人情楯與矛。客能知許事，兀兀一時休。
成功收拾芥，舊讀餘斷編。時思賢聖對，久要故依然。
獨飲自成趣，世情何用論。生平龍坂客，誰過雀羅門。
當官肯虞謗，遇事羞摸稜。閒來愛清夜，默坐對青燈。
塵埃暗宫錦，耒耜安田廬。陳力知不能，不止獨何歟。
邊書猶插羽，世用在持矛。空言客何務，問事其少休。
忘憂有妙理，細與麯生論。相携醉鄉去，醒見月當門。
一時盛意氣，四海竦風稜。我懷非此念，兀坐對青燈。
雲頂峰崛奇，金淵水清寫。勉從山水遊，切勿輕民社。
天晴開水路，無事設曹司。病多諳藥性，小慈妨大慈。
夜半墨漆黑，捉得一個賊。點火照來看，元是王大伯。
近在口皮邊，遠過河沙國。世間多少人，不得油餈喫。
船子下揚州，浮萍逐水流。一聲河滿子，千古動悲愁。
舉手攀南斗，翻身倚北辰。出頭天外看，誰是我般人。
入林不動草，入水不動波。鑊湯無冷處，合眼跳黄河。
胡亂三十年，不曾少鹽醬。江西馬大師，南嶽讓和尚。
一道如弦直，心親手更親。箭穿紅日影，方是射鵰人。
大海波濤闊，小人方寸深。海枯終見底，人死不知心。
四海狼煙靜，中原信息通。罷拈三尺劍，休弄一張弓。
宣德門前過，回頭便招禍。若要無事時，且歸堂裏坐。
掌中擎日月，舌上覆金錢。壁立爭千仞，毫光徹梵天。
不踏門前路，春歸又一年。落花紅滿地，芳草碧連天。
不用唐言譯，休將梵語傳。摩醯首羅眼，對面隔西天。
拈起竹篦子，□□便到家。祕魔若不會，隨後卻擎叉。
猛虎當路坐，游魚脚下過。不學子湖老，便打劉鐵磨。
果爲山中州，叢攢少平地。斗下金泉峰，十里掃空翠。
岧岧金泉峰，望望朝復夕。凄冷雨中樹，曠朗雲外石。
江山有英氣，草木多秀拔。仙聖之所廬，著眼盡現傑。
舊句入貞珉，新題亦已陳。光陰如許速，誰是百年人。
仕路定風波，人生能幾何。時來聊試手，爲瑞不宜多。
晨登嵯峨嶺，危欲搏春冥。安得秦六甲，鎚鑿使之平。
漳南周匡物，競秀元和年。作句詫親友，進爲鄉黨先。
野曠悲行客，湍驚礙去船。夜江清汎月，秋草碧連天。
綠逕斜縈草，紅梢半落花。曲池風碎月，欹岸雨摧沙。
雨夜宿山齋，夜深雨聲息。石室含餘清，風枝堕殘滴。
雲林無俗姿，相對可終老。如何塵中人，不見青山好。
天圍秋漲闊，山背夕陽孤。岸樹晴猶濕，汀煙近卻無。
潭深凈如練，宛然魚自見。獨憐簑笠翁，錯下銀鈎線。
婦人雖軟眼，淚不等閑流。我因無好況，揮斷五湖秋。
花落春無語，春歸鳥自啼。多情是蜂蝶，飛過粉牆西。
一陣催花雨，高低飛落紅。榆錢空萬疊，買不住春風。
小閣對芙蕖，囂塵一點無。水風涼枕罩，雪葛爽肌膚。
涼吹晚颼颼，蘆花兩岸秋。夕陽樓上望，獨倚淚偷流。
霜月照人悄，迢迢夜未闌。鴛幃夢展轉，珠淚向誰彈。
勁直忠臣節，孤高列女心。四時同一色，霜雪不能侵。
夜久萬籟息，琴聲愈幽寂。接引到清江，巖泉溜寒滴。
日月堯天大，璿璣舜歷長。側聞行殿帳，多集上書囊。
意帖初宜夏，金駒已過蠶。至尊千萬壽，行見百斯男。
三宮催解糉，妝罷未天明。便面天題字，歌頭御賜名。
莫進黄金簟，新除玉局牀。春風送庭燎，不復用沈香。
金環半后禮，鉤弋比昭陽。春生百子帳，喜入萬年觴。
生當爲人傑，死亦作鬼雄。至今思項羽，不肯過江東。
學詩三十年，緘口不求知。誰遣好奇士，相逢說項斯。
夢入長安道，萋萋盡春草。覺来春已去，一片池塘好。
我愛陶彭澤，解言歸去来。醉眠猶遣客，却使世人猜。
我愛陶彭澤，不求弦上聲。琴中如有趣，曾遣幾人聽。
春風未雌雄，尊酒自賢聖。燕巢樓閣間，鶯語花柳静。
君住長江邊，妾上長江去。長江日夜流，相思不相顧。
長江日夜流，妾心終不改。誰謂江頭人，相思不相待。
東家石榴紅，西家石榴紫。俱是一種花，同生不同死。
夢短添惆悵，更深轉寂寥。如何今夜雨，只是滴芭蕉。
風吹蒲葦叢，中有霜墮意。美人天一涯，行子初夜至。
風吹蒲葦叢，秋色日向晚。美人何時來，行子饑未飯。
行子惜日月，美人輕别離。風吹蒲葦叢，及時當早歸。
學得漢宫粧，偷傳半額黄。不將供俗鼻，愈覺更清香。
宿昔尚殘暑，晚風吹欲無。不知留此住，更白幾莖鬚。
湘水一番竹，下有千畝陰。寧知竹上淚，是妾一生心。
不作韓城住，虛爲河朔行。白鬚鑷更出，知爲阿誰生。
獨自不爭春，都無一點塵。忍將冰雪面，所至媚游人。
不爲傷離别，其如漸老何。秖應從此去，轉覺白鬚多。
雁下秋已晚，江天風雨微。寧爲聚沙立，不作傍雲飛。
雨歇路逾滑，山空鳥不飛。却思無事日，騎馬踏泥歸。
汴水夾榆柳，今留胡馬蹤。如何進賢路，只是見青松。
一夏病如此，他鄉閑未回。疏簷聞鵲喜，知有遠書來。
更作東山住，尋盟尚有詩。看君騰踏去，及我未歸時。
受戒不捕鼠，聽經如欲譍。誰知兩溪畔，今日送亡僧。
往時椿閣老，盛德傳鄉閭。至今風流在，遺芳殊未疏。
有孫仁者靜，遠近伏共賢。定知建德民，祝令如翁年。
胡人吹短笛，一半是離聲。想得南飛鳥，雲間亦厭聽。
秋聲晚來急，邊塞乍寒時。不似江南日，愁多只自知。
今日衢州路，師奴不共行。阿童渾似汝，只是太粗生。
問訊階前菊，如今屬阿誰。祗應風露底，猶記摘殘枝。
病久仍多事，深居未識春。殷勤今夜雨，且爲阻游人。
世久無高識，斯人我獨知。子行吾羨子，雖病敢忘詩。
念昔無事日，同升夫子堂。江湖晚相見，猶喜共行藏。
世久趨浮末，于時爾獨賢。閑游衆目外，却立萬夫前。
老驥空伏櫪，長琴有斷弦。傷心共隱地，回首更茫然。
伴我走道途，直前無葛藤。三年貧病裏，幾度送亡僧。
君爲千里行，我此一室住。清風隨畫舸，已過江北路。
君如暑伏冰，所至自清靜。翛然接新秋，已復天地性。
隨行萬卷書，既足以自娯。因知君所樂，不在使者車。
入門雖多塗，其究有安宅。君能識其然，一語在物格。
學道貴積習，天地故相似。不容有秋心，毫髮在胸次。
海陵我舊游，歲月亦已久。不知兵火後，尚有昔人否。
官閑有新作，寄我莫憚遠。兼書海陵事，令我開病眼。
雲靜天如水，風停海不波。請觀如是相，夫子意如何。
齋時一鉢飯，飯後一覺睡。睡起去放尿，洗手成變異。
甜瓜徹蒂甜，苦瓠連根苦。拈起枕子時，新羅夜打鼓。
荒城春色裏，花濺淚潺湲。社燕歸無屋，營巢寄客船。
登臨興未盡，落日苦催歸。扶持出門去，山寒露濕衣。
今朝正月半，有事爲君斷。切忌兩眼睛，被他燈火換。
曾到不曾到，且喫一杯茶。待客只如此，冷淡是僧家。
仰面不見天，低頭不見地。古劍髑髏前，大海波濤沸。
今年七十五，歸作庵中主。珍重觀世音，泥蛇吞石虎。
背觸人難會，憑君子細看。片雲才出洞，遮卻面前山。
有漏教無漏，如何水泄通。既能圓密了，內外一真空。
葡萄產西域，漢使斸根回。自到中原後，先從上苑栽。
漫天方作雪，糝徑忽鋪氊。已是春如酒，那堪爾似綿。
南浦江波綠，陽關柳色青。夕陽千古恨，分付短長亭。
扶桑擁晴紅，梧桐藹深翠。鳴鳳在高岡，昭昭聖王瑞。
仰止萬仞高，巍巍插天碧。端如仁者靜，妙處疇能識。
高人有真趣，林壑暫棲遲。悠悠經濟心，未許巢由知。
東山欣仰止，嵐光翠欲滴。駕言山中游，藍衣照春色。
西峰高且峻，下有祈靈祠。來游適公暇，細和梁翁詩。
碧雲高出山，飄如翠鸞舞。萬里從飛龍，八方望霖雨。
宴坐鵲巢肩，觀花柳生肘。幽人夜半至，古月明戶牖。
橫側數峰碧，逶迤一徑開。無人相就宿，時有白雲來。
水畔幡竿險，分符得異恩。潮回波似鏡，聊以寄君身。
演出大藏教，言端語亦端。兩頭都坐斷，一劍倚天寒。
天下無二道，聖賢無兩心。世尊不說說，迦葉不聞聞。
若欲正提綱，直教大地荒。擬來衝雪刃，不免露鋒鋩。
二月春將半，桃花開爛熳。紛紛尋劍客，誰是不疑漢。
衰老百一堪，擔頭入鬧籃。生涯何所有，彌勒是同龕。
尋牛須訪跡，學道訪無心。跡在牛還在，無心道易尋。
吾心似秋月，碧潭清皎潔。無物堪比倫，教我如何說。
物物到心上，全心物自閑。古今城郭裏，得者住如山。
我所得智慧，微妙最第一。衆生諸根鈍，著樂癡所盲。
殘雪既消盡，春風日漸多。若將時節會，佛法又如何。
不是翻濤手，徒誇跨海鯨。由基方撚鏃，枝上衆猿驚。
幽鳥語如篁，柳垂金線長。少林傳底事，對面不囊藏。
火雲燒田苗，泉源絕流注。婆竭大龍王，不知在何處。
空手把鋤頭，步行騎水牛。人從橋上過，橋流水不流。
臭煙蓬㶿中，迸出鐵蒺藜。當如如未委，喪卻目前機。
趯翻生死海，踏倒涅槃岸。世上無活人，黄泉無死漢。
春雪滿空來，觸處是花開。不知園裏樹，那箇是真梅。
臘月二十五，雲門一曲新。一回聞舉著，笑殺洛陽人。
露柱抽橫骨，虛空弄爪牙。直饒玄會得，猶是眼中沙。
不向東山久，薔薇幾度華。白雲他自散，明月落誰家。
老鼠齩生鐵，十分滋味別。貓兒左右看，嚥唾也不徹。
畫得真如活，華間試展開。黄鶯偷眼覷，不敢下枝來。
春水滿幽澗，江風吹斷雲。年年那時節，憶著別離人。
住山身已老，世事任乖張。年來無侍者，客到自燒香。
打起黄鶯兒，莫教枝上啼。幾回驚妾夢，不得到遼西。
護生須是殺，殺盡始安居。會得箇中意，分明在半途。
乙巳大人丘，叢林爲寇讎。利牙如劍戟，生殺有來由。
無業何太切，白雲何太孤。胡鬚將謂赤，更有赤鬚胡。
行者失卻眼，南泉破卻鍋。滿堂僧不厭，一箇俗人多。
展事無回互，投機通一綫。洞山無眼筋，入地獄如箭。
貓全食血功，虎備起屍殺。無奈何舅何，不傳上樹訣。
開口便見膽，工夫傲東魯。昔於豆子山，也解打瓦鼓。
鐵餡價難窮，誰知屈味濃。法幢光祖域，正董在胸中。
窣堵古形儀，未舉已先知。巍然存海底，影落樹頭輝。
狗子無佛性，全提摩竭令。纔擬犯鋒鋩，喪卻窮性命。
市聲俱不聞，野色良可喜。聽公北宅住，還我東臯子。
一重仍一掩，少有外人知。杖屨歸來處，斜陽隱半規。
薫風追晚凉，愛日引朝步。瘦策與青鞋，應知來往路。
不謂蕞爾邦，有此巋然宅。江山自比鄰，風月相主客。
不似居城市，澄湖上有松。日斜人影散，百尺臥蒼龍。
煙雨百餘年，茅茨數間屋。中有在家僧，蕭然如此竹。
被雪一枝好，令人雙眼明。未須貪結子，對汝不勝清。
深林以薌名，花木不知數。一點無俗氛，蘭芽在幽處。
行攀叢桂枝，坐息叢桂影。王孫胡不歸，歳晏雪霜冷。
玉頰酒潮紅，醉頭扶不舉。杜老豈無詩，應爲六丁取。
南陌綠成陰，園林正春老。能令蠶事辦，更遣鴞音好。
酒渴上安市，甘寒爲解圍。鵝兒黄不見，空見鷺鷥飛。
小摘亂青黄，開嘗馥香氣。持比千戶封，真成敗人意。
頗知藏曲折，故作小崢嶸。一穟香已過，半山雲正横。
薌林新賜宅，春水向鷗前。不是蕭何第，元非范蠡船。
簿書苦沈迷，世俗嗟迫隘。不如溪山上，風至取一快。
掾曹官事了，載取麴生來。得酒且歡喜，俗氛安在哉。
從容吏隱間，游戲僧俗裏。孤月浪中翻，吾心正如此。
偪仄何偪仄，官居塵土中。高城與隔盡，惟有一溪風。
三孔吾渭陽，猶及見仲叔。堂堂舍人公，再拜但喬木。
長身一庭中，勁氣九霄上。思公立朝時，澟澟不可向。
策登董相科，賦作長卿語。劉牢出外甥，愧我不如古。
老柏蜀人愛，甘棠召南思。領客清樾下，作詩詠歌之。
元祐幾閱歳，諸公一無遺。吾舅典型在，神明力扶持。
柏葉松其身，在時公手植。雜樹誰所栽，一錢初不直。
蒼官可長雄，餘子皆季叔。所以吾外家，深栽後彫木。
高標何許看，小閣有時上。烈風知人懷，柯葉盡西向。
孔父昔所遊，父老不能語。文章翠珉上，如此樹高古。
寂寞西州路，淒凉渭陽思。敢不酷似舅，蒼官實臨之。
大廈要直木，郢斤棄如遺。一朝諫省上，王魏不支持。
華屋落山丘，悲歌詠曹植。故有主林神，百年依正直。
茗飲貴石泉，江流亦其亞。甘寒如此井，未肯出汝下。
春風桃李蹊，學語鳥相喚。不可無寒蘆，汀洲下鳧雁。
一徑夾青葱，無人到幽處。花發曉鶯啼，欣然得佳趣。
嘯壑有於菟，吹波作奇字。川上雪髯翁，文章政相似。
一絲公不掛，釣餌也憐渠。舊日垂竿地，臨流只放魚。
華髪累朝人，蒼髯幾時樹。政恐郢斤尋，明堂要材具。
幽畦小雨餘，一一錦繡段。春日細春盤，懸知咄嗟辦。
求名恐顛隮，求道戒進取。誰知郤行人，可以超萬古。
一溪喬木陰，六月火雲冷。門外有行人，寒泉思汲井。
人皆愛吾廬，燭理均是寓。未辦山林居，聊依佛僧住。
薌林未置身，泛宅先入手。二疏歸來時，能似今日否。
群木上參天，清陰併爲一。炎曦無路來，不廢風月入。
冷石磨青瑤，客至相與飲。醉倒不用扶，真成一高枕。
有水碧于天，玄雲滃然起。定是臨池人，一沐管城子。
伐木梁清淺，扶藤日幾回。嫦娥與牛女，昔日度橋來。
溶溶水拍隄，了了花隔岸。不著小橋通，令人方寸亂。
安車過橋時，童稚皆喜舞。題柱作歸來，元無長卿語。
微雨久逾潤，禪房低復深。下帷香一縷，收盡向來心。
花覆春風殿，爐薫上紫清。舊時香案吏，趺坐對煙明。
不屬蔚宗傳，又非知見薰。從來香一瓣，只許自聞聞。
擬去竹塢間，煎茶炷新料。從容二士談，領會一語妙。
老柏參深水，封題遠寄將。發奩知長者，閉閤自調香。
坐令簪一枝，蛾眉淡初掃。笑弄黄金盃，連臺盤拗倒。
以此葉陰涼，代彼青瑯玕。但恐本質脆，不堪期歲寒。
白晝俯層臺，千山萬山月。若不犯高寒，安知此奇絕。
江南家家窗，何處無遠岫。唯有謝玄暉，眼中揖其秀。
飽霜猶鬰葱，立雪故清潤。下有老成人，持心以相印。
故國例卜宅，他鄉多惜居。短長三萬日，何處是吾廬。
還將他年重，作師此日難。傷心閔東道，白首戴南冠。
醸憶青田核，觴宜碧藕筩。直須千日醉，莫放一杯空。
作畎捉簷卸，呼田欸乃儂。山塘莫車水，梅雨正分龍。
雲來萬山動，雲去天一色。長嘯兩三聲，天高秋月白。
我愛韓亭好，文公像逼真。音容雖已往，英概恍如新。
我愛韓亭好，天遙眼界寬。引觴延勝友，笑語出雲端。
我愛韓亭好，霜空宿藹收。望中江入海，應有濟川舟。
鳥詠短長句，花呈赤白章。化工非不巧，閑客笑春忙。
旱魃難除遣，南箕未可招。安能颺雙舄，飛去學王喬。
山深隱䴥麏，江寒亂鷗鶩。我欲從之遊，形骸元土木。
黄昏蚊撲撲，白晝蠅營營。天地一紅爐，幾人得聊生。
桃源渺何所，不知有冬夏。堪笑市朝兒，炎涼爭代謝。
倚杖長松底，無風晝自涼。吾廬傍林壑，嘉木聳千章。
酷熱無從避，天風幾日秋。寸陰不知惜，大火急西流。
赤日爍行路，青天絕片雲。安得一丸藥，立返暍死魂。
中扃自清涼，穿鑿多門戶。神凝一氣歸，陋哉勤納吐。
呼吸一寒暑，三界本無家。人間自火宅，未老髮先華。
古人夏造冰，秘訣從誰發。胸次斡乾坤，手中提日月。
秋螢腐草化，芝菌出枯朽。形質但變遷，中有一物久。
大道無關鍵，人人悉可窺。超然明日用，了不礙云爲。
伏羲畫卦後，文字積丘山。誰知聖人意，要妙唯一言。
仲尼作六經，中遭秦火厄。畢竟不可磨，尊道而貴德。
黑白未分時，幾人知此著。一著只這是，爲子說崖略。
忘機海上遊，鷗鳥下爲侣。入山莫怖畏，猛虎即是汝。
法法本來空，無垢亦無凈。直向異類行，何曾失正性。
漏泄春光處，山寒已放梅。癡兒元不識，須待百花開。
相逢無間隔，萬里一天風。與子元同姓，何勞問祖翁。
辯嗟孟軻勞，清笑伯夷隘。秋毫滿六虛，須彌藏一芥。
俯仰天上下，尊稱唯我獨。無物亦無人，本來真面目。
遐觀目力窮，莽蒼雲山礙。儻知色非色，坐見六合外。
高人了色空，法界無近遠。客來一登臨，正好高著眼。
念念等空寂，行藏鬼莫窺。是名真遯者，安用山林爲。
撐腸萬卷書，不知何處著。寄語腐脣人，於兹宜領略。
心澄氣自爽，滿目是青山。欲知拄頰意，一笑可忘言。
玉兔夜夜明，金烏朝朝徹。吾身有神光，大千韜日月。
獨立未爲真，萬法皆吾侣。故於竹柏間，強名相爾汝。
結茅覆短椽，仁風追太古。回視輪奐美，唾笑如糞土。
炯炯練千尺，蒼蒼玉萬箇。客來魂一清，四顧不敢唾。
有愛即耽著，竹色共花光。何似無心人，堯桀兩相忘。
川原萬草木，總放無量光。要識和同意，乾坤不閟藏。
水竹兩奇絕，客來安此名。那知汙穢裏，識得是真清。
百蘤照春臺，標名只取梅。道人寧揀擇，聊記雪中開。
物物皆有機，此發彼先知。試看弋釣子，魚入鳥高飛。
高崗立萬松，晨夕鳴天風。法法如是說，應不負山翁。
臨深投綸竿，直鈎本非釣。欲釣聖賢心，默坐得其要。
脩篁衛長江，雲氣自翔集。中有無心人，片雲隨出入。
曳杖推門去，問訊西溪雲。超然人境異，佳氣日氤氲。
蟄龍道已成，升降得自在。淵無百尺深，竅穴通滄海。
爪牙了不露，誰能見其蹤。超忽變化處，即此是真龍。
是身如虛空，風馬時獨御。青天手可捫，便欲飛騰去。
修證彼何人，有國號衆香。此境了不殊，沉檀藹飛揚。
園林作佛事，施子不少吝。携笻渡一溪，華藏愈無盡。
竹底寒流駛，幽深客可招。壺中無盡景，更渡一浮橋。
竹間有寒流，四面浮蒼翠。何必駕層空，蕭蕭盡秋意。
一間猶未達，惜哉千種仙。我欲挾之進，俾見天中天。
浮遊世界海，無心舟自虛。簸蕩從滔天，不管風濤虞。
野航一逍遥，湖海意自足。翩翩犯斗牛，誰謂推平陸。
茫茫三界中，何處不自在。情存想未除，轉側成拘礙。
路經新雨滑，山带宿雲昏。草履吾家物，相将過别村。
擢幹洿池中，天姿本清浄。白白與紅紅，邂逅識真性。
幽人紉爲佩，不爲香與色。秋菊暨江南，未可比君德。
山嶽遭埋沒，乾坤着蔽蒙。已成堆積勢，漸費掃除功。
我欲款玄關，誰能供逋客。相將持綵囊，珠露滿蒼柏。
澤國春歸早，連門競築臺。夜來風力峭，疏片半飄梅。
曉凍穿流急，晨光照火新。四郊和氣合，歌吹待班春。
花光浮翦勝，酒色動雕觴。欲識邦侯喜，眉間照席黄。
跨臘纔更歲，經宵併是春。黄堂清訟缿，欲助發生仁。
日應東風轉，春隨北斗回。不須鄒子律，餘暖到寒荄。
曉卜農祥正，遙知歲事豐。小桃如有意，欲吐故時紅。
曲席紛羅綺，中腔度管絲。歡聲連萬井，一一擁春祺。
曉望泰山雲，暮飲烏江水。雲水寄萍蹤，何日歸根處。
惟餘虛名在，長江與蒼山。不逢堯舜世，終此若鳥閑。
蘭殿光風轉，椒塗淑氣濃。柳烟添曉翠，花露浥春容。
紫禁遲遲漏，瑤箱細細風。君王問安早，紅燭照簾櫳。
寶勝金書小，酥盤花様新。六宮呈妙巧，清曉慶佳辰。
一氣回蒼陸，千祥集紫宸。天心存愛育，施惠發新春。
行仁隆治道，偃武爲生靈。恩施周遐邇，熙熙萬國寧。
盛德天垂覆，皇明日照臨。九重頒漢詔，四海識堯心。
風轉萬年枝，冰開百子池。多男應禖祀，瑞氣恰來時。
瓊斚深浮柏，金牋巧頌椒。宮嬪隨鳯輦，萬壽本東朝。
雲篆摹仙印，香菰纒綵絲。風回五明扇，日麗萬年枝。
神飈隨律至，玉宇倍清凉。復古觀書處，偏宜晝漏長。
兩岐呈瑞麥，三秀産靈芝。天意方垂佑，宸心愈肅祇。
雪壓怪松露，風高野渡橫。將謂衆生苦，更有苦衆生。
相見不須嗔，君窮我亦貧。謂言侵早起，更有夜行人。
寶劍連飛急，透頂便通神。有時輕按處，驚動五湖賓。
馬祖纔陞堂，百丈便卷席。春風一陣來，滿地花狼藉。
臺山路坦平，婆子苦商量。趙州勘破了，清風滿大唐。
因我得禮你，牽牛去飲水。岸上蹄踏蹄，水中觜對觜。
家住孤峰頂，長年半掩門。自嗟身已老，活計付兒孫。
線道難分處，須知不是伊。牛頭按尾上，豈借大陽輝。
天曉濃霜白，依然境末分。出門無所辨，華鳥寂無聞。
冬旱江成渚，維魚記石稜。滋濡春遂足，狼戾歲將□。
心重吳山老，天教閑許長。事多因醉遣，心半爲山忙。
立石標溪界，疏荷限水香。此翁三十載，看了幾人忙。
隔闊已經歲，相逢不置辭。情如淡交久，處士合吟詩。
勝韻難齊俗，清流不受渾。豈應踐期約，獨自愛黄昏。
驚憂度歲月，靡覺佳序臨。玉露破金菊，方知秋氣深。
何時見池舘，一二佳友生。酣飲入深夜，竹間燈火明。
久雨閉陋室，薜荔絡敗壘。乙子語大慧，我聽勿入耳。
具酒作社飲，此事古倡始。孰肯具果蔬，被肘醉子美。
節物暗老我，壮志特未已。事業力自致，貴賤命可委。
案上具筆硯，砌下秀菊杞。我顧乏大屋，尚賴有此爾。
春到村居好，茅簷日漸長。杯深新酒滑，焙暖早茶香。
春到村居好，園林興味長。蠶貪桑眼出，蜂趁蜜脾忙。
春到村居好，枯腸飽可圖。笋尖將露角，麥秀欲生鬚。
春到村居好，清明欲禁烟。亂紅桃下雨，輕白柳飛綿。
古寺孤雲際，寒齋落葉中。消愁惟是酒，無柰酒尊空。
日暮鳥雀瞑，空庭風雨悲。方知古今夢，同寄老槐枝。
落花無夜雨，孤坐减春愁。黑白缾俱罄，誰能爲我謀。
念念通前劫，依依返舊魂。人生會有死，遺恨滿乾坤。
古木霜根重，殘僧雪頂深。棟梁元剝落，香火半消沉。
先生古人風，文字祖西漢。不令萬錢食，亦合五花判。
狗子佛性無，韶石不相辜。爲君重決破，秋至雁銜蘆。
門前石塔子，八白與九紫。方道既分明，免被巡官使。
溪聲廣長舌，山色清凈身。八萬四千偈，明明舉似人。
不是風幡動，天生李老君。出胎頭上髪，寸寸白如銀。
一語離窼窟，千生出蓋纏。夜來風雪惡，木折古巖前。
句下出諸礙，翻身古劍寒。欲明如上事，須是髑髏乾。
趙州放下著，碓觜忽生花。雖然無一事，驗盡當行家。
因我得禮你，崑崙臥潭底。雖然浪拍天，身上無滴水。
棒下血淋淋，真鍮不博金。鴛鴦親繡出，休更覓金針。
門前石塔子，八白與九紫。方道既分明，免被巡官使。
酒面風生纈，紗巾日共斜。醉鄉知路隱，不復問吾家。
醉帽迎風落，春衣日徑斜。花梢密藏路，隱約見山家。
白玉千株暗，青雲一徑斜。從來少車馬，恐是阿環家。
花擁山頭白，雲翻日腳斜。銀蟾已照路，游客莫思家。
夜飲寧辭醉，春醒莫厭投。有人重載酒，後會不須謀。
得路山方盡，如歸館暫投。春風供笑傲，一醉豈人謀。
月色漾明玉，花光揚素波。醉吟吾豈敢，能賦屬陰何。
慣使渡頭船，如今不記年。愛他風浪惡，方是趁粗錢。
千佛居何處，題詩黄鶴樓。感恩幷積恨，終日在眉頭。
把火入牛欄，反身外面看。梨花千點白，春雨幾聲寒。
腰金上太行，賊眼盡驚慞。不因遭毒手，誰肯夜燒香。
舌頭不出口，三三成九九。算到香臺還，彼此落人後。
亂走到家來，到家便亂走。捉得玉麒麟，咬斷別人手。
出隊半箇月，眼不見鼻孔。失卻祖師禪，拾得箇骨董。
身口意清凈，是名佛出世。身口意不凈，是名佛滅度。
秋江清淺時，白露和煙島。良哉觀世音，全身入荒草。
一喝分賓主，照用一時行。要會箇中意，日午打三更。
今朝正月半，有則舊公案。點起數碗燈，打鼓普請看。
投子下繩床，今朝爲舉揚。驢前馬後漢，切忌亂承當。
觀音妙智力，能救世間苦。百華開爛熳，覷見沒可睹。
棒打石人頭，曝曝論實事。不用作禪會，不用作道會。
國清才子貴，家富小兒嬌。大家出隻手，彼此不相饒。
今朝七月五，打鼓普請看。萬里無片雲，猶欠一大半。
佛子住此地，則是佛受用。常在於其中，經行及坐臥。
正說知見時，知見即是心。當心即知見，知見即如今。
人有心看月，月無心照人。有無成一片，方始得惺惺。
去是住時因，住是去時果。去住與果因，無可無不可。
心同虛空界，示等虛空法。證得虛空時，無是無非法。
門外春將半，山房總不知。可憐拄杖子，暗裏自抽枝。
撲落非他物，縱橫不是塵。山河及大地，全露法王身。
法法本來法，無法無非法。何於一法中，有法有不法。
真生無可生，真滅無可滅。寂滅忽現前，蝦蟆吞卻月。
今早又風起，鬧處莫插觜。觸著閻羅王，带累陰司鬼。
無路是趙州，老將足機籌。關南幷塞北，當下一時收。
庭前柏樹子，今日重新舉。打破趙州關，特地尋言語。
拈起一枝華，風流出當家。若言付心法，天下事如麻。
出得出不得，是定非正定。罔明與文殊，喪卻窮性命。
雨散雲收後，崔嵬數十峰。倚欄頻顧望，回首與誰同。
禾黎不陽艷，競栽桃李春。翻令力耕者，半作賣華人。
趙州有密語，文遠不覆藏。演出大藏教，功德實難量。
有問狗佛性，趙州答曰無。言下滅胡族，猶爲不丈夫。
青州七斤衫，盡力提不起。打破趙州關，總是自家底。
背觸非遮護，明明直舉揚。吹毛雖不動，遍地是刀槍。
丹山生鸑鷟，師子彥狻猊。棒下摩醯眼，徒誇第一機。
全死中全活，全活中全死。一箇訝郎當，一箇福建子。
以平報不平，王法本無親。臨濟雖明眼，也是黄龍精。
和尚不赴堂，莊主謝臨屈。一字入公門，九牛撤不出。
雲門乾屎橛，全超法報化。無事出山游，百錢杖頭掛。
問佛如何是，宗師即便酬。稱鎚將鋸解，言外度迷流。
移身不移步，移步不移身。走卻金師子，捉得玉麒麟。
打破鬼門關，日輪正當午。一箭中紅心，大地無寸土。
剔開金殿鎖，撞動玉樓鐘。泣露千般草，吟風一樣松。
夫子不識字，達磨不會禪。玄沙無此語，切莫妄流傳。
楊岐一頭驢，只有三隻腳。潘閬倒騎歸，攧殺黄幡綽。
小魚吞大魚，直路太縈紆。古帆休更問，處處得逢渠。
獨坐許誰知，青山對落暉。華須連夜發，莫待曉風吹。
春至自開華，秋來還落葉。黄面老瞿曇，休搖三寸舌。
壁上安燈盞，堂前置酒臺。悶來打三盞，何處得愁來。
豁開頂門眼，照徹大千界。既作法中王，於法得自在。
萬物備於我，我觀卒未休。智者返觀我，縱橫得自由。
善住庵中人，從來無所住。只這無住心，便是安身處。
居士何曾病，是病因問有。兩眼對兩眼，世醫咸拱手。
冷坐毘耶城，百病一時發。不得文殊來，幾乎無合殺。
默坐半百春，無喜亦無瞋。東西行七步，抖擻舊精神。
天上無彌勒，地下無彌勒。拍版與門槌，畢竟是何物。
以一毛端智，遍量法界空。智空無自性，空智在其中。
男女不婚嫁，隨緣賣笊籬。這般滋味子，豈與外人知。
藴聞聞自性，自性離聞藴。吾真亦復然，迥超千聖頂。
畫得百千本，都盧祇這是。師玿好承當，楊岐第七世。
生也只恁麽，死也只恁麽。有偈與無偈，是甚麽熱大。
荒田無人耕，耕著有人爭。無風荷葉動，決定有魚行。
惡念既不生，善念常相續。諸波羅密門，一切自具足。
俱胝一指頭，喫飯飽方休。腰纏十萬貫，騎鶴下揚州。
團圞擘不破，瀟灑覷不見。喚作正法眼，入地獄如箭。
山花紅與綠，日暮顔色足。無名我不識，有毒君莫觸。
都城一日雪，庭戶浩已盈。呼兒試輕掃，留伴小窗明。
天公亦戲人，奇幻驚倐忽。朝来簷霤間，一一綴明月。
晚風掃連氛，客被憎夜峭。明朝赴看燭，更把崑山照。
高堂連夜賞，蛾眉映珠櫳。誰憐閉門客，衣穿履亦空。
黑雲埋日車，厚雪鎮坤軸。行路勿匆匆，包藏恐深谷。
忽驚陋巷間，踏作瓊瑤迹。坐聞郢中歌，妙句壓元白。
春雷忽隱隱，春雪復紛紛。農夫戒及澤，荷鍤已成雲。
撒鹽乍可擬，刻楮竟難成。妍詞覻天巧，應復召鄒生。
盈尺兆嘉祥，三登賀時泰。我雖無寸田，一飯猶足賴。
南浦送微波，西山来遠綠。日暮獨盤旋，慨然撫孤竹。
前輩不可見，古道邈難尋。何時赤松子，相與歸山陰。
折腰爲五斗，我已愧淵明。共赴東林約，悵然懷友生。
虛齋篆爐烟，兀然得禅寂。雖有錦繡腸，畫餅安可食。
亭亭澗底松，幹凌雪霜孤。既無鸞鳳翔，鳥雀来喧呼。
一世競榮利，紛若空中花。蚤作田園計，人生會有涯。
身遊闤闠間，心在孤雲杪。譬如登太山，頗覺天下小。
外慕亦無已，反身良有餘。乘流如可遊，韞匵豈藏諸。
聖德覆天下，歡然萬物春。北窗微笑傲，似是羲皇人。
四時運灰琯，一夕變冬春。送寒餘雪盡，迎歲早梅新。
燄聽風來動，花開不待春。鎮下千行淚，非是爲思人。
九龍蟠燄動，四照逐花生。即此流高殿，堪持待月明。
上弦明月半，激箭流星遠。落雁帶書驚，啼猿映枝轉。
初秋玉露清，早雁出空鳴。隔雲時亂影，因風乍含聲。
岸曲絲陰聚，波移帶影疎。還將眉裏翠，來就鏡中舒。
貞條障曲砌，翠葉貫寒霜。拂牖分龍影，臨池待鳳翔。
散影玉階柳，含翠隱鳴蟬。微形藏葉裏，亂響出風前。
盤根直盈渚，交幹橫倚天。舒華光四海，卷葉蔭三川。
近谷交縈橤，遙峰對出蓮。徑細無全磴，松小未含煙。
疾風知勁草，板蕩識誠臣。勇夫安識義，智者必懷仁。
太液仙舟迥，西園隱上才。未曉征車度，雞鳴關早開。
煙生遙岸隱，月落半崖陰。連山驚鳥亂，隔岫斷猿吟。
醽醁勝蘭生，翠濤過玉䪥。千日醉不醒，十年味不敗。
河曲回千里，關門限二京。所嗟非恃德，設險到天平。
瑞露垂花綬，寒冰澈寶輸。對茲臺上月，聊以慶佳辰。
啄木觜距長，鳳皇羽毛短。苦嫌松桂寒，任逐桑榆煖。
仙客厭人間，孤雲比性閒。話離情未已，煙水萬重山。
輦路生春草，上林花發時。憑高何限意，無復侍臣知。
注想待元老，識君恨不早。我家柱石衰，憂來學丘禱。
人皆苦炎熱，我愛夏日長。熏風自南來，殿閣生微涼。
款塞旋征騎，和戎委廟賢。傾心方倚注，叶力共安邊。
明朝遊上苑，火急報春知。花須連夜發，莫待曉風吹。
朝來臨鏡臺，粧罷暫裴回。千金始一笑，一召詎能來。
攀藤招逸客，偃桂協幽情。水中看樹影，風裏聽松聲。
攜琴侍叔夜，負局訪安期。不應題石壁，爲記賞山時。
泉石多仙趣，巖壑寫奇形。欲知堪悅耳，唯聽水泠泠。
巖壑恣登臨，瑩目復怡心。風篁類長笛，流水當鳴琴。
嬾步天台路，惟登地肺山。幽巖仙桂滿，今日恣情攀。
暫遊仁智所，蕭然松桂情。寄言棲遯客，勿復訪蓬瀛。
瀑溜晴疑雨，叢篁晝似昏。山中真可玩，暫請報王孫。
傍池聊試筆，倚石旋題詩。豫彈山水調，終擬從鍾期。
橫鋪豹皮褥，側帶鹿胎巾。借問何爲者，山中有逸人。
失却煙花主，東君自不知。清香更何用，猶發去年枝。
浮生共顦顇，壯歲失嬋娟。汗手遺香漬，痕眉染黛煙。
侁自肩如削，難勝數縷絛。天香留鳳尾，餘煖在檀槽。
荷恩承顧託，執契恭臨撫。廟畧靜邊荒，天兵耀神武。
受律辭元首，相將討叛臣。咸歌破陣樂，共賞太平人。
四海皇風被，千年德水清。戎衣更不著，今日告功成。
主聖開昌曆，臣忠奉大猷。君看偃革後，便是太平秋。
明君陳大禮，展幣祀圓丘。雅樂聲其發，祥雲色正浮。
上天垂景貺，哲后舉鸞觴。明德今方祚，邦家萬世昌。
圭瓚方陳禮，干旄乃象功。成文非羽籥，猛勢若羆熊。
月出照關山，秋風人未還。清光無遠近，鄉淚半書間。
一雁過連營，繁霜覆古城。胡笳在何處？半夜起邊聲。
白玉誰家郎，回車渡天津。看花東上陌，驚動洛陽人。
此地無駐馬，夜中猶走輪。所以路旁草，少於衣上塵。
爲底胡姬酒，長來白鼻騧。摘蓮拋水上，郎意在浮花。
嫁得瞿塘賈，朝朝誤妾期。早知潮有信，嫁與弄潮兒。
魚戲蓮葉間，參差隱葉扇。鵁鶄鸀鳿窺，瀲灩無因見。
魚戲蓮葉東，初霞射紅尾。傍臨謝山側，恰值清風起。
魚戲蓮葉西，盤盤舞波急。潛依曲岸涼，正對斜光入。
魚戲蓮葉南，欹危午煙疊。光搖越鳥巢，影亂吳娃檝。
魚戲蓮葉北，澄陽動微漣。回看帝子渚，稍背鄂君船。
陰風吹黃蒿，輓歌渡秋水。車馬却歸城，孤墳月明裏。
春來南雁歸，日去西蠶遠。妾思紛何極，客遊殊未返。
漢使南還盡，胡中妾獨存。紫臺緜望絕，秋草不堪論。
漢道初全盛，朝廷足武臣。何須薄命妾，辛苦事和親。
揜涕辭丹鳳，銜悲向白龍。單于浪驚喜，無復舊時容。
胡地無花草，春來不似春。自然衣帶緩，非是爲腰身。
自嫁單于國，長銜漢掖悲。容顏日顦顇，有甚畫圖時。
厭踐冰霜域，嗟爲邊塞人。思從漢南獵，一見漢家塵。
聞有南河信，傳聞殺畫師。始知君惠重，更遣畫蛾眉。
昭君拂玉鞍，上馬啼紅頰。今日漢宮人，明朝胡地妾。
錦車天外去，毳幕雲中開。魏闕蒼龍遠，蕭關赤雁哀。
仙娥今下嫁，驕子自同和。劒戟歸田盡，牛羊繞塞多。
漢宮若遠近，路在寒沙上。到死不得歸，何人共南望。
魏王銅雀妓，日暮管弦清。一見西陵樹，悲心舞不成。
恨唱歌聲咽，愁飜舞袖遲。西陵日欲暮，是妾斷腸時。
荒雞隔水啼，汗馬逐風嘶。終日隨征斾，何時罷鼓鼙。
孤心眠夜雪，滿眼是秋沙。萬里猶防塞，三年不見家。
却望冰河闊，前登雪嶺高。征人幾多在，又擬戰臨洮。
胡風千里驚，漢月五更明。縱有還家夢，猶聞出塞聲。
暮雪連青海，陰雲覆白山。可憐班定遠，出入玉門關。
旌甲從軍久，風雲識陣難。今朝韓信計，日下斬成安。
燕頷多奇相，狼頭敢犯邊。寄言班定遠，正是立功年。
相逢紅塵內，高揖黃金鞭。萬戶垂楊裏，君家阿那邊。
藕花涼露溼，花缺藕根澀。飛下雌鴛鴦，塘水聲溢溢。
羅敷初總髻，蕙芳正嬌小。月落始歸船，春眠恆著曉。
何處期郎遊？小苑花臺間。相憶不可見，且復乘月還。
別來花照路，別後露垂葉。歌舞須及時，如何坐悲妾。
樓前桃李疎，池上芙蓉落。織錦猶未成，蟲聲入羅幕。
妾有羅衣裳，秦王在時作。爲舞春風多，秋來不堪著。
試妾與君淚，兩處滴池水。看取芙蓉花，今年爲誰死。
奪寵心那慣，尋思倚殿門。不知移舊愛，何處作新恩。
空宮古廊殿，寒月照斜暉。臥聽未央曲，滿箱歌舞衣。
玉窗螢影度，金殿人聲絕。秋夜守羅幃，孤燈耿不滅。
宮殿生秋草，君王恩幸疎。那堪聞鳳吹，門外度金輿。
怪來妝閣閉，朝下不相迎。總向春園裏，花間語笑聲。
長信宮中草，年年愁處生。故侵珠履跡，不使玉階行。
玉階生白露，夜久侵羅襪。却下水精簾，玲瓏望秋月。
良人昨日去，明日又不還。別時各有淚，零落青樓前。
寂寥抱冬心，裁羅又褧褧。夜久頻挑燈，霜寒剪刀冷。
朔風扣羣木，巖霜凋百草。借問月中人，安得長不老。
青樓含日光，綠池起風色。贈子同心花，殷勤此何極。
陌頭楊柳枝，已被春風吹。妾心正斷絕，君懷那得知。
邀歡空佇立，望美頻迴顧。何時復採菱？江中密相遇。
北極嚴氣升，南至溫風謝。調絲競短歌，拂枕憐長夜。
帷橫雙翡翠，被卷兩鴛鴦。婉態不自得，宛轉君王牀。
山連翠羽屏，草接煙華席。望盡南飛燕，佳人斷信息。
蘭眼擡露斜，鶯脣映花老。金龍傾漏盡，玉井敲冰早。
涼漢清泬寥，衰林怨風雨。愁聽絡緯唱，似與羇魂語。
南光走冷圭，北籟號空木。年年任霜霰，不減篔簹綠。
歌謠數百種，子夜最可憐。慷慨吐清音，明轉出天然。
絲竹發歌響，假器揚清音。不知歌謠妙，聲勢出口心。
鏤椀傳綠酒，雕爐熏紫煙。誰知苦寒調，共作白雪弦。
恃愛如欲進，含羞出不前。朱口發豔歌，玉指弄嬌弦。
碧玉上宮妓，出入千花林。珠被玳瑁牀，感郎情意深。
窗中獨自起，簾外獨自行。愁見蜘蛛織，尋思直到明。
碓上米不舂，窗中絲罷絡。看渠駕去車，定是無四角。
不見心相許，徒云脚漫勤。摘荷空摘葉，是底采蓮人。
窗外山魈立，知渠脚不多。三更機底下，摸著是誰梭。
郎去摘黃瓜，郎來收赤棗。郎耕種麻地，今作西舍道。
輕車何草草，獨唱後庭花。玉座誰爲主，徒悲張麗華。
貴人三閣上，日晏未梳頭。不應有恨事，嬌甚却成愁。
珠箔曲瓊鉤，子細見揚州。北兵那得度，浪語判悠悠。
沈香帖閣柱，金縷畫門楣。回首降幡下，已見黍離離。
三人出眢井，一身登檻車。朱門漫臨水，不可見鱸魚。
衆鳥各歸枝，烏烏爾不棲。還應知妾恨，故向綠窗啼。
儂居石城下，郎到石城遊。自郎石城出，長在石城頭。
海客乘天風，將船遠行役。譬如雲中鳥，一去無蹤跡。
大堤花月夜，長江春水流。東風正上信，春夜特來遊。
蕙草嬌紅蕚，時光舞碧雞。城中美年少，相見白銅鞮。
少年襄陽地，來往襄陽城。城中輕薄子，知妾解秦箏。
玉溆花紅發，金塘水碧流。相逢畏相失，並著采蓮舟。
帝子不可見，秋風來暮思。嬋娟湘江月，千載空蛾眉。
萬里邊城遠，千山行路難。舉頭唯見日，何處是長安。
漢庭無大議，戎虜幾先和。莫羨傾城色，昭君恨最多。
萬樹江邊杏，新開一夜風。滿園深淺色，照在綠波中。
上苑何窮樹，花開次第新。香車與絲騎，風靜亦生塵。
晚遊臨碧殿，日上望春亭。芳樹羅仙仗，晴山展翠屏。
一夜好風吹，新花一萬枝。風前調玉管，花下簇金羈。
閶闔春風起，蓬萊雪水消。相將折楊柳，爭取最長條。
淥水明秋月，南湖采白蘋。荷花嬌欲語，愁殺蕩舟人。
何處秋風至？蕭蕭送鴈羣。朝來入庭樹，孤客最先聞。
雖入秦帝宮，不上秦帝牀。夜夜玉窗裏，與他卷羅裳。
自從君棄妾，憔悴不羞人。惟餘壞粉淚，未免映衫勻。
妾年初二八，兩度嫁狂夫。薄命今猶在，堅貞掃地無。
自拳五色毬，迸入他人宅。卻捉蒼頭奴，玉鞭打一百。
面白如削玉，猖狂曲江曲。馬上黃金鞍，適來新賭得。
遺卻珊瑚鞭，白馬驕不行。章臺折楊柳，春草路旁情。
壯士不曾悲，悲即無回期。如何易水上，未歌先淚垂。
紅顏稱絕代，欲並真無侶。獨有鏡中人，由來自相許。
自君之出矣，梁塵靜不飛。思君如滿月，夜夜減容暉。
自君之出矣，弦吹絕無聲。思君如百草，撩亂逐春生。
自君之出矣，寶鏡爲誰明。思君如隴水，長聞嗚咽聲。
自君之出矣，萬物看成古。千尋葶藶枝，爭奈長長苦。
遼陽望河縣，白首無由見。海上珊瑚枝，年年寄春燕。
君行登隴上，妾夢在閨中。玉筯千行落，銀牀一半空。
綺席春眠覺，紗窗曉望迷。朦朧殘夢裏，猶自在遼西。
楊柳黃金穗，梧桐碧玉枝。春來消息斷，早晚是歸時。
玳織鴛鴦履，金裝翡翠簪。畏人相問著，不擬到城南。
手把杏花枝，未曾經別離。黃昏掩閨後，寂寞自心知。
送別未能旋，相望連水口。船行欲映洲，幾度急搖手。
渚宮楊柳暗，麥城朝雉飛。可憐踏青伴，乘暖著輕衣。
今日好南風，商旅相催發。沙頭檣竿上，始見春江闊。
風煙紀南城，塵土荆門路。天寒獵獸者，走上樊姬墓。
君家定何處？妾住在橫塘。停舟暫借問，或恐是同鄉。
家臨九江水，去來九江側。同是長干人，生小不相識。
下渚多風浪，蓮舟漸覺稀。那能不相待，獨自逆潮歸。
三江潮水急，五湖風浪湧。由來花性輕，莫畏蓮舟重。
月暗送湖風，相尋路不通。菱歌唱不輟，知在此塘中。
自與王孫別，頻看黃鳥飛。應由春草誤，著處不成歸。
不寐倦長更，披衣出戶行。月寒秋竹冷，風切夜窗聲。
香銷連理帶，塵覆合歡杯。嬾臥相思枕，愁吟起夜來。
念遠心如燒，不覺中夜起。桃花帶露泛，立在月明裏。
愁人夜獨傷，滅燭臥蘭房。祗恐多情月，旋來照妾牀。
敢嗟君不憐，自是命不諧。著破三條裾，卻還雙股釵。
江水春沈沈，上有雙竹林。竹葉壞水色，郎亦壞人心。
搖漾越江春，相將看白蘋。歸時不覺夜，出浦月隨人。
家寄征江岸，征人幾歲遊。不知潮水信，每日到沙頭。
乘曉南湖去，參差疊浪橫。前洲在何處？霧裏鴈嚶嚶。
青青樹中草，託根非不危。草生樹卻死，榮枯君可知。
煙柳飛輕絮，風榆落小錢。濛濛百花裏，羅綺競鞦韆。
騁望登香閣，爭高下砌臺。林間踏青去，席上意錢來。
行樂三春節，林花百和香。當年重意氣，先占鬬雞場。
蓮子不可得，荷花生水中。猶勝道傍柳，無事蕩春風。
淥萍與荷葉，同時一水中。風吹荷葉在，淥萍西復東。
蓮花未開時，苦心終日卷。春水徒蕩漾，荷花未開展。
芙蓉初出水，菡萏露中花。風吹著枯木，無奈值空槎。
可憐江北女，慣唱江南曲。搖蕩木蘭舟，雙鳧不成浴。
郎爲匕上香，妾爲籠上灰。歸時雖暖熱，去罷生塵埃。
夜裁鴛鴦綺，朝織蒲桃綾。欲試一寸心，待縫三尺冰。
憐時魚得水，怨罷商與參。不如山支子，卻解結同心。
紅顏感暮花，白日同流水。思君如孤燈，一夜一心死。
金花折風帽，白馬小遲回。翩翩舞廣袖，似鳥海東來。
雙帶仍分影，同心巧結香。不應須換彩，意欲媚濃妝。
閨燭無人影，羅屏有夢魂。近來音耗絕，終日望君門。
鏤月成歌扇，裁雲作舞衣。自憐回雪影，好取洛川歸。
嬾正鴛鴦被，羞褰玳瑁牀。春風別有意，密處也尋香。
開篋淚霑襦，見君前日書。夜臺空寂寞，猶見紫雲車。
抱玉三朝楚，懷書十上秦。年年洛陽陌，花鳥弄歸人。
四海遊長倦，百年愁半侵。賴窺明鏡裏，時見丈夫心。
幽人惜春暮，潭上折芳草。佳期何時還，欲寄千里道。
白日依山盡，黃河入海流。欲窮千里目，更上一層樓。
自君之出矣，弦吹絕無聲。思君如百草，撩亂逐春生。
因緣苟會合，萬里猶同鄉。運命尚不諧，隔壁無津梁。
自覺勞鄉夢，無人見客心。空餘庭草色，日日伴愁襟。
疎鐘何處來，度竹兼拂水。漸逐微風聲，依依猶在耳。
江南淥水多，顧影逗輕波。落日秦雲裏，山高奈若何。
聞說到揚州，吹簫憶舊遊。人來多不見，莫是上迷樓。
還鄉不見家，年老眼多淚。車馬上河橋，城中好天氣。
漾漾帶山光，澄澄倒林影。那知石上喧，却憶山中靜。
尚有綈袍贈，應憐范叔寒。不知天下士，猶作布衣看。
積雪與天迥，屯軍連塞愁。誰知此行邁，不爲覓封侯。
耕地桑柘間，地肥菜常熟。爲問葵藿資，何如廟堂肉。
紅顏愴爲別，白髮始相逢。唯餘昔時淚，無復舊時容。
出門何所見，春色滿平蕪。可歎無知己，高陽一酒徒。
柳色驚心事，春風厭索居。方知一杯酒，猶勝百家書。
州縣才難適，雲山道欲窮。揣摩慚黠吏，棲隱謝愚公。
百年已過半，秋至轉饑寒。為問彭州牧，何時救急難。
百寶裝腰帶，真珠絡臂韝。笑時花近眼，舞罷錦纏頭。
江邊踏青罷，迴首見旌旗。風起春城暮，高樓鼓角悲。
遲日江山麗，春風花草香。泥融飛燕子，沙暖睡鴛鴦。
東來萬里客，亂定幾年歸。腸斷江城鴈，高高正北飛。
爲嗔王錄事，不寄草堂貲。昨屬愁春雨，能忘欲漏時。
日出籬東水，雲生舍北泥。竹高鳴翡翠，沙僻舞鵾雞。
藹藹花蘂亂，飛飛蜂蝶多。幽棲身懶動，客至欲如何。
鑿井交椶葉，開渠斷竹根。扁舟輕褭纜，小徑曲通村。
急雨捎溪足，斜暉轉樹腰。隔巢黃鳥竝，翻藻白魚跳。
舍下笋穿壁，庭中藤刺簷。地晴絲冉冉，江白草纖纖。
江動月移石，溪虛雲傍花。鳥棲知故道，帆過宿誰家。
雨後過畦潤，花殘步屐遲。把文驚小陸，好客見當時。
遺廟丹青落，空山草木長。猶聞辭後主，不復臥南陽。
功蓋三分國，名高八陣圖。江流石不轉，遺恨失吞吳。
人煙生處僻，虎跡過新蹄。野鶻翻窺草，村船逆上溪。
釣艇收緡盡，昏鴉接翅歸。月生初學扇，雲細不成衣。
萬國尚防寇，故園今若何。昔歸相識少，早已戰場多。
身覺省郎在，家須農事歸。年深荒草徑，老恐失柴扉。
金絲鏤箭鏃，皂尾製旗竿。一自風塵起，猶嗟行路難。
胡虜何曾盛，干戈不肯休。閭閻聽小子，談話覓封侯。
貞觀銅牙弩，開元錦獸張。花門小前好，此物棄沙場。
今日翔麟馬，先宜駕鼓車。無勞問河北，諸將覺榮華。
任轉江淮粟，休添苑囿兵。由來貔虎士，不滿鳳皇城。
江上亦秋色，火雲終不移。巫山猶錦樹，南國且黃鸝。
每恨陶彭澤，無錢對菊花。如今九日至，自覺酒須賒。
病減詩仍拙，吟多意有餘。莫看江總老，猶被賞時魚。
聞道巴山裏，春船正好行。都將百年興，一望九江城。
水檻溫江口，茅堂石筍西。移船先主廟，洗藥淙沙溪。
設道春來好，狂風大放顛。吹花隨水去，飜却釣魚船。
三月雪連夜，未應傷物華。只緣春欲盡，留著伴棃花。
寒食少天氣，東風多柳花。小桃知客意，春盡始開花。
白馬紫連錢，嘶鳴丹闕前。聞珂自蝶躞，不要下金鞭。
舞怯銖衣重，笑疑桃臉開。方知漢成帝，虛築避風臺。
傾酒向漣漪，乘流東去時。寸心同尺璧，投此報馮夷。
江曲全縈楚，雪飛半自秦。峴山回首望，如別故關人。
浦煙函夜色，冷日轉秋旻。自有沈碑石，清光不照人。
楚岸雲空合，楚城人不來。只今誰善舞，莫恨發陽臺。
行背青山郭，吟當白露秋。風流無屈宋，空詠古荆州。
晚來漁父喜，罾重欲收遲。恐有長江使，金錢願贖龜。
去指龍沙路，徒懸象闕心。夜涼無遠夢，不爲偶聞砧。
霽雲疎有葉，雨浪細無花。穩放扁舟去，江天自有涯。
好日當秋半，層波動旅腸。已行千里外，誰與共秋光。
潤色非東里，官曹更建章。宦遊難自定，來喚櫂船郎。
夜江清未曉，徒惜月光沈。不是因行樂，堪傷老大心。
翳日多喬木，維舟取束薪。靜聽江叟語，俱是厭兵人。
箭漏日初短，汀煙草未衰。雨餘雖更綠，不是采蘋時。
山雨夜來漲，喜魚跳滿江。岸沙平欲盡，垂蓼入船窗。
渚邊新雁下，舟上獨淒涼。俱是南來客，憐君綴一行。
牽路沿江狹，沙崩岸不平。盡知行處險，誰肯載時輕。
雲密連江暗，風斜著物鳴。一杯真戰將，笑爾作愁兵。
柳拂斜開路，籬邊數戶村。可能還有意，不掩向江門。
不識桓公渴，徒吟子美詩。江清唯獨看，心外更誰知。
憔悴異靈均，非讒作逐臣。如逢漁父問，未是獨醒人。
水涵秋色靜，雲帶夕陽高。詩癖非吾病，何妨吮短毫。
登舟非古岸，還似阻西陵。箕伯無多少，回頭詎不能。
帆翅初張處，雲鵬怒翼同。莫愁千里路，自有到來風。
秋雲久無雨，江燕社猶飛。却笑舟中客，今年未得歸。
佳節雖逢菊，浮生正似萍。故山何處望，荒岸小長亭。
行到楚江岸，蒼茫人正迷。秖知秦塞遠，格磔鷓鴣啼。
月下江流靜，村荒人語稀。鷺鷥雖有伴，仍共影雙飛。
斗轉月未落，舟行夜已深。有村知不遠，風便數聲砧。
櫂驚沙鳥迅，飛濺夕陽波。不顧魚多處，應防一目羅。
漸覺江天遠，難逢故國書。可能無往事，空食鼎中魚。
岸草連荒色，村聲樂稔年。晚晴初穫稻，閑却采蓮船。
灘淺爭遊鷺，江清易見魚。怪來吟未足，秋物欠紅蕖。
蛩響依莎草，螢飛透水煙。夜涼誰詠史，空泊運租船。
睡穩葉舟輕，風微浪不驚。任君蘆葦岸，終夜動秋聲。
自念平生意，曾期一郡符。豈知因謫宦，斑鬢入江湖。
煙渚復煙渚，畫屏休畫屏。引愁天末去，數點暮山青。
水天涼夜月，不是惜清光。好物隨人祕，秦淮憶建康。
古來多思客，搖落恨江潭。今日秋風至，蕭疎獨沔南。
暎竹疑村好，穿蘆覺渚幽。漸安無曠土，薑芋當農收。
秋風動客心，寂寂不成吟。飛上危檣立，啼烏報好音。
見底高秋水，開懷萬里天。旅吟還有伴，沙柳數枝蟬。
九日自佳節，扁舟無一杯。曹園舊尊酒，戲馬憶高臺。
兵火有餘燼，貧村纔數家。無人爭曉渡，殘月下寒沙。
渚禽菱芡足，不向稻粱爭。靜宿涼灣月，應無失侶聲。
輕雲未護霜，樹杪橘初黃。信是知名物，微風過水香。
渺渺望天涯，清漣浸赤霞。難逢星漢使，烏鵲日乘槎。
土曠深耕少，江平遠釣多。生平皆棄本，金革竟如何。
海月非常物，等閑不可尋。披沙應有地，淺處定無金。
風晚冷颼颼，蘆花已白頭。舊來紅葉寺，堪憶玉京秋。
風好來無陣，雲閑去有蹤。釣歌無遠近，應喜罷艨艟。
吳疆連楚甸，楚俗異吳鄉。漫把尊中物，無人啄蟹筐。
岸綠野煙遠，江紅斜照微。撐開小漁艇，應到月明歸。
雨餘江始漲，漾漾見流薪。曾歎河中木，斯言憶古人。
葉舟維夏口，煙野獨行時。不見頭陀寺，空懷幼婦碑。
晚泊武昌岸，津亭疎柳風。數株曾手植，好事憶陶公。
墜露曉猶濃，秋花不易逢。涉江雖已晚，高樹搴芙蓉。
舟航依浦定，星斗滿江寒。若比陰霾日，何妨夜未闌。
近戍離金落，孤岑望火門。唯將知命意，瀟灑向乾坤。
叢菊生堤上，此花長後時。有人還採掇，何必在春期。
夕景殘霞落，秋寒細雨晴。短纓何用濯，舟在月中行。
堤壞漏江水，地坳成野塘。晚荷人不折，留取作秋香。
左宦終何路，攄懷亦自寬。襞牋嘲白鷺，無意喻梟鸞。
樓空人不歸，雲似去時衣。黃鶴無心下，長應笑令威。
白帝朝驚浪，潯陽暮暎雲。等閑生險易，世路秖如君。
櫓慢開輕浪，帆虛帶白雲。客船雖狹小，容得庾將軍。
風雨正甘寢，雲霓忽晚晴。放歌雖自遣，一歲又崢嶸。
靜看秋江水，風微浪漸平。人間馳競處，塵土自波成。
風勁帆方疾，風回櫂却遲。較量人世事，不校一毫釐。
咫尺愁風雨，匡廬不可登。秖疑雲霧窟，猶有六朝僧。
幽思正遲遲，沙邊濯弄時。自憐非博物，猶未識鳧葵。
曾有煙波客，能歌西塞山。落帆唯待月，一釣紫菱灣。
千頃水紋細，一拳嵐影孤。君山寒樹綠，曾過洞庭湖。
光闊重湖水，低斜遠雁行。未曾無興詠，多謝沈東陽。
晚菊繞江壘，忽如開古屏。莫言時節過，白日有餘馨。
秋寒鷹隼健，逐雀下雲空。知是江湖闊，無心擊塞鴻。
日落長亭晚，山門步障青。可憐無酒分，處處有旗亭。
江草何多思，冬青尚滿洲。誰能驚鵩鳥，作賦爲沙鷗。
遠岸無行樹，經霜有半紅。停船搜好句，題葉贈江楓。
身世比行舟，無風亦暫休。敢言終破浪，唯願穩乘流。
數畝蒼苔石，煙濛鶴卵洲。定因詞客遇，名字始風流。
興閑停桂楫，路好過松門。不負佳山水，還開酒一尊。
幽懷念煙水，長恨隔龍沙。今日膝王閣，分明見落霞。
短楫休敲桂，孤根自駐萍。自憐非劒氣，空向斗牛星。
江流何渺渺，懷古獨依依。漁父非賢者，蘆中但有磯。
高浪如銀屋，江風一發時。筆端降太白，才大語終奇。
細竹漁家路，晴陽看結繒。喜來邀客坐，分與折腰菱。
幸有煙波興，寧辭筆硯勞。緣情無怨刺，却似反離騷。
平湖五百里，江水想通波。不奈扁舟去，其如決計何。
數峯雲斷處，去岸暎高山。身到韋江日，猶應未得閑。
一灣斜照水，三版順風船。未敢相邀約，勞生秖自憐。
江雨正霏微，江村晚渡稀。何曾妨釣艇，更待得魚歸。
沙上獨行時，高吟到楚詞。難將垂岸蓼，盈把當江蘺。
新野舊樓名，潯陽勝賞情。照人長一色，江月共淒清。
願飲西江水，那吟北渚愁。莫敎留滯跡，遠比蔡昭侯。
湖口分江水，東流獨有情。當時好風物，誰伴謝宣城。
潯陽江畔菊，應似古來秋。爲問幽棲客，吟時得酒不。
高峯有佳號，千尺倚寒松。若使鑪煙在，猶應爲上公。
萬木已清霜，江邊村事忙。故溪黃稻熟，一夜夢中香。
楚水苦縈迴，征帆落又開。可緣非直路，却有好風來。
遠謫歲時晏，暮江風雨寒。仍愁繫舟處，驚夢近長灘。
夜月霽未好，雲泉堪夢歸。如何建章漏，催著早朝衣。
月黑雁飛高，單于夜遁逃。欲將輕騎逐，大雪滿弓刀。
謗言三至後，直道歎何如。今日藍溪水，無人不夜魚。
一官叨下秩，九棘謝知音。芳草文園路，春愁滿別心。
燕趙悲歌士，相逢劇孟家。寸心言不盡，前路日將斜。
軒騎來相訪，漁樵悔晚歸。更憐垂露跡，花裏點牆衣。
不見承明客，愁聞長樂鐘。馬卿何早世，漢主欲登封。
野竹通溪冷，秋泉入戶鳴。亂來人不到，芳草上堦生。
采菊偏相憶，傳香寄便風。今朝竹林下，莫使桂尊空。
豔靜如籠月，香寒未逐風。桃花徒照地，終被笑妖紅。
藥徑深紅蘚，山窗滿翠微。羨君花下酒，蝴蝶夢中飛。
望山登春臺，目盡趣難極。晚景下平阡，花際霞峯色。
靜宜樵隱度，遠與車馬隔。有時行藥來，喜遇歸山客。
片霞照仙井，泉底桃花紅。那知幽石下，不與武陵通。
引蔓出雲樹，垂綸覆巢鶴。幽人對酒時，苔上閑花落。
池上靜難厭，雲間欲去晚。忽背夕陽飛，乘興清風遠。
幾轉到青山，數重度流水。秦人入雲去，知向桃源裏。
春畦生百藥，花葉香初霽。好容似風光，偏來入叢蕙。
淨與溪色連，幽宜松雨滴。誰知古石上，不染世人跡。
遠岫見如近，千里一窗裏。坐來石上雲，乍謂壺中起。
暗歸草堂靜，半入花園去。有時載酒來，不與清風遇。
幽鳥清漣上，興來看不足。新篁壓水低，昨夜鴛鴦宿。
穿雲來自遠，激砌流偏駛。能資庭戶幽，更引海禽至。
乍依菱蔓聚，盡向蘆花滅。更喜好風來，數片翻晴雪。
風送出山鐘，雲霞度水淺。欲知聲盡處，鳥滅寥天遠。
永日興難忘，掇芳春陂曲。新晴花枝下，愛此苔水綠。
臨池構杏梁，待客歸煙塘。水上褰簾好，蓮開杜若香。
有意蓮葉間，瞥然下高樹。擘波得潛魚，一點翠光去。
幽石生芙蓉，百花慚美色。遠笑越溪女，聞芳不可識。
亂石跳素波，寒聲聞幾處。颼颼暝風引，散出空林去。
雖因朔風至，不向瑤臺側。唯助苦寒松，偏明後彫色。
田鶴望碧霄，無風亦自舉。單飛後片雲，早晚及前侶。
家住鳳城南，門臨古陂曲。時憐上林雁，半入池塘宿。
歲去人頭白，秋來樹葉黃。搔頭向黃葉，與爾共悲傷。
將牛何處去，耕彼故城東。相伴有田父，相歡惟牧童。
將牛何處去，耕彼西陽城。叔閑修農具，直者伴我耕。
將船何處去，釣彼大回中。叔靜能鼓橈，正者隨弱翁。
將船何處去，送客小回南。有時逢惡客，還家亦少酣。
石宮春雲白，白雲宜蒼苔。拂雲踐石徑，俗士誰能來。
石宮夏水寒，寒水宜高林。遠風吹蘿蔓，野客熙清陰。
石宮秋氣清，清氣宜山谷。落葉逐霜風，幽人愛松竹。
石宮冬日煖，煖日宜溫泉。晨光靜水霧，逸者猶安眠。
調與時人背，心將靜者論。終年帝城裏，不識五侯門。
遼陽望河縣，白首無由見。海上珊瑚枝，年年寄春燕。
人日兼春日，長懷復短懷。遙知雙彩勝，併在一金釵。
經月愁聞雨，新年苦憶君。何時共登眺，整屐待晴雲。
重門敞春夕，燈燭靄餘輝。醉我百尊酒，留連夜未歸。
駿馬繡障泥，紅塵撲四蹄。歸時何太晚，日照杏花西。
繡幕珊瑚鉤，春開翡翠樓。深情不肯道，嬌倚鈿箜篌。
封疆七百里，祿秩二千石。擁節祠太山，寒天霜草白。
碧玉徒強名，冰壺難比德。唯當寂照心，可並奫淪色。
知有前期在，歡如此夜中。無將故人酒，不及古淳風。
入谷多春興，乘舟棹碧潯。山雲昨夜雨，溪水曉來深。
舊國迷江樹，他鄉近海門。移家南渡久，童稚解方言。
桂水饒楓杉，荆南足煙雨。猶疑黛色中，復是雒陽岨。
朝見巴江客，暮見巴江客。雲帆儻暫停，中路陽臺夕。
落日事搴陟，西南投一峯。誠知秋水淺，但怯無人蹤。
長信多秋氣，昭陽借月華。那堪閉永巷，聞道選良家。
接影武昌城，分行漢南道。何事閑門外，空對青山老。
少室盡西峯，鳴臯隱南面。柴門縱復關，終日窗中見。
上路各乘軒，高明盡鳴玉。寧知澗下人，自愛輕波淥。
草徧潁陽山，花開武陵水。春色既已同，人心亦相似。
山館長寂寂，閑雲朝夕來。空庭復何有，落日照青苔。
嫩葉生初茂，殘花少更鮮。結根龍藏側，故欲並青蓮。
西塞雲山遠，東風道路長。人心勝潮水，相送過潯陽。
花枝出建章，鳳管發昭陽。借問承恩者，雙蛾幾許長。
春風來幾日，先入辟疆園。身外無餘事，閑吟晝閉門。
湘水風日滿，楚山朝夕空。連峰雖已見，猶念長雲中。
散點空堦下，閑凝細雨中。那能久相伴，嗟爾殢秋風。
海岸耕殘雪，溪沙釣夕陽。客中何所有，春草漸看長。
高山迥欲登，遠水深難渡。杳杳復漫漫，行人別家去。
千年古貌多，八月秋濤晚。偶被主人留，那知來近遠。
巧解逢人笑，還能亂蝶飛。春時風入戶，幾片落朝衣。
行隨新樹深，夢隔重江遠。迢遞風日間，蒼茫洲渚晚。
細草亦全高，秋毫乍堪比。及至干霄日，何人復居此。
欲逐淮潮上，暫停漁子溝。相望知不見，終是屢迴頭。
霜風驚度雁，月露皓疎林。處處砧聲發，星河秋夜深。
放溜出江口，迴瞻松栝深。不知舟中月，更引湖間心。
夜雨須停棹，秋風暗入衣。見君嘗北望，何事却南歸。
南橋春日暮，楊柳帶青渠。不得同攜手，空成意有餘。
隴首怨西征，嶺南雁北顧。行人與流水，共向閩中去。
從來無檢束，只欲老煙霞。雞犬聲相應，深山有幾家。
底事洪澤壁，空留黃絹詞。年年淮水上，行客不勝悲。
夜夜夢蓮宮，無由見遠公。朝來出門望，知在雪山中。
落日晴江裏，荆歌豔楚腰。採蓮從小慣，十五即乘潮。
夢裏君王近，宮中河漢高。秋風能再熱，團扇不辭勞。
新作蛾眉樣，誰將月裏同。有來凡幾日，相效滿城中。
飛雪帶春風，裴回亂繞空。君看似花處，偏在洛陽東。
佳人成古石，蘚駁覆花黃。猶有春山杏，枝枝似薄妝。
獨坐貢闈裏，愁心芳草生。山公昨夜事，應見此時情。
白日依山盡，黃河入海流。欲窮千里目，更上一層樓。
楊柳東風樹，青青夾御河。近來攀折苦，應爲別離多。
投珠恐見疑，抱玉但垂泣。道在君不舉，功成嘆何及。
省署開文苑，滄浪學釣翁。窮冬時短晷，日盡西南天。
銀鑰開香閣，金臺照夜燈。長征君自慣，獨臥妾何曾。
洪爐無久停，日月速若飛。忽然衝人身，飲酒不須疑。
歸夢如春水，悠悠遶故鄉。駐馬渡江處，望鄉待歸舟。
六月度開雲，三峯翫山翠。爾時黃綬屈，別後青雲致。
繁陰乍隱洲，落葉初飛浦。蕭蕭楚客帆，暮入寒江雨。
楚塞望蒼然，寒林古戍邊。秋風人渡水，落日雁飛天。
北林夜方久，南月影頻移。何啻飛三匝，猶言未得枝。
北邙不種田，但種松與柏。松柏未生處，留待市朝客。
久是煙霞客，潭深釣得魚。不知芸閣上，遺校幾多書。
稷卨今爲相，明君復是堯。寧知買臣困，猶負會稽樵。
阮客身何在，仙雲洞口橫。人間不到處，今日此中行。
明月雙溪水，清風八詠樓。昔年爲客處，今日送君遊。
江南季春天，蓴葉細如弦。池邊草作逕，湖上葉如船。
醉中還有夢，身外已無心。明鏡唯知老，青山何處深。
覺地本隨身，靈山重結因。如何戰鳥佛，不化捕魚人。
此觀十年遊，此房千里宿。還來舊窗下，更取君書讀。
東甌傳舊俗，風日江邊好。何處樂神聲，夷歌出煙島。
淒清回泊夜，淪波激石響。村邊草市橋，月下罟師網。
誰家無春酒，何處無春鳥。夜宿桃花村，踏歌接天曉。
宛轉若遊絲，淺深栽綠崦。年年立春後，即被啼鶯占。
空山無鳥跡，何物如人意。委曲結繩文，離披草書字。
薜荔作禪庵，重疊庵邊樹。空山徑欲絕，也有人知處。
風擺蓮衣乾，月背鳥巢寒。文魚翻亂葉，翠羽上危欄。
湛湛碧漣漪，老松欹側臥。悠揚綠蘿影，下拂波紋破。
新茶已上焙，舊架憂生醭。旋旋續新烟，呼兒劈寒木。
谷中誰彈琴，琴響谷冥寂。因君扣商調，草蟲驚暗壁。
靃靡汀草碧，淋森鷺毛白。夜起沙月中，思量捕魚策。
終日吟天風，有時天籟止。問渠何旨意，恐落凡人耳。
時菊凝曉露，露華滴秋灣。仙人釀酒熟，醉裏飛空山。
采藕平湖上，藕泥封藕節。船影入荷香，莫衝蓮柄折。
引燭踏仙泥，時時亂乳燕。不知何道士，手把靈書卷。
吹沙復噴石，曲折仍圓旋。野客漱流時，杯黏落花片。
遠山誰放燒，疑是壇邊醮。仙人錯下山，拍手壇邊笑。
遙聞林下語，知是經行所。日暮香風時，諸天散花雨。
五十餘年別，伶俜道不行。却來書處在，惆悵似前生。
故人行跡滅，秋草向南悲。不欲頻回步，孀妻正哭時。
百舌春來啞，愁人共待晴。不關秋水事，飲恨亦無聲。
悠悠南國思，夜向江南泊。楚客斷腸時，月明楓子落。
園鶯啼已倦，樹樹隕香紅。不是春相背，當由己自翁。
鶯聲滿御隄，隄柳拂絲齊。風送名花落，香紅襯馬蹄。
珂珮逐鳴騶，王孫結伴遊。金丸落飛鳥，乘興醉青樓。
葦蕭中闢戶，相映綠淮流。莫訝春潮闊，鷗邊可泊舟。
昔別吳堤雨，春帆去較遲。江波千里綠，囗囗囗囗囗。
涼月掛層峰，蘿林落葉重。掩關深畏虎，風起撼長松。
高閣成長望，江流雁呌哀。淒涼故吳事，麋鹿走荒臺。
江清白鳥斜，蕩槳罥蘋花。聽唱菱歌晚，迴塘月照沙。
採蓮溪上女，舟小怯搖風。驚起鴛鴦宿，水雲撩亂紅。
帶水摘禾穗，夜擣具晨炊。縣帖取社長，嗔怪見官遲。
不爇香爐煙，蒲團坐如鐵。嘗想同夜禪，風墮松頂雪。
聞道昭陽宴，嚬蛾落葉中。清歌逐寒月，遙夜入深宮。
反照入閭巷，憂來與誰語。古道無人行，秋風動禾黍。
高秋夜分後，遠客雁來時。寂寞重門掩，無人問所思。
雙林花已盡，葉色占殘芳。若問同遊客，高年最斷腸。
匹馬曉路歸，悠悠渭川道。晴山向孤城，秋日滿白草。
開簾見新月，便即下堦拜。細語人不聞，北風吹裙帶。
旅行雖別路，日暮各思歸。欲下今朝淚，知君亦溼衣。
白首獨一身，青山爲四隣。雖行故鄉陌，不見故鄉人。
孔融過五十，海內故人稀。相府恩猶在，知君未拂衣。
送客攀花後，尋僧坐竹時。明朝莫回望，青草馬行遲。
雖過老人宅，不解老人心。何事斜陽裏，栽松欲待陰。
憶昨秋風起，君曾歎逐臣。何言芳草日，自作九泉人。
舊友無由見，孤墳草欲長。月斜鄰笛盡，車馬出山陽。
白髮悤悤色，青山草草心。遠公仍下世，從此別東林。
手把杏花枝，未曾經離別。黃昏掩門後，寂寞自心知。
千種庭前樹，人移樹不移。看花愁作別，不及未栽時。
禁瑣天漿嫩，虞行夜月寒。一瓢那可醉，應遣試嘗看。
匣中三尺劍，天上少微星。勿謂相去遠，壯心曾不停。
古有弓旌禮，今徴草澤臣。方同白衣見，不是棄繻人。
華亭不相識，衛國復誰知。悵望沖天羽，甘心任畫師。
海上神山綠，溪邊杏樹紅。不知何處去，月照玉樓空。
莫問蒼梧遠，而今世路難。胡塵不到處，即是小長安。
丈夫不感恩，感恩寧有淚。心頭感恩血，一滴染天地。
臨風脫佩劒，相勸靜胡塵。自料無筋力，何由荅故人。
衰病苦奔走，未嘗追舊遊。何言問憔悴，此日駐方舟。
遠道曳故屐，餘春會高齋。因言別離久，得盡平生懷。
敝邑連山遠，仙舟數刻同。多慚屢回首，前路在泥中。
後會知不遠，今歡亦願留。江天梅雨散，況在月中樓。
自公來問易，不復待加年。更有垂簾會，遙知續草玄。
陽春已三日，會友聞昨夜。可愛剡溪僧，獨尋陶景舍。
雨落濕孤客，心驚比棲鳥。空階夜滴繁，相亂應到曉。
高會棗樹宅，清言蓮社僧。兩鄉同夜雨，旅館又無燈。
謗議不自辨，親朋那得知。雨中驅馬去，非是獨傷離。
離室雨初晦，客程雲陡暗。方爲對吏人，敢望郵童探。
縱酒常擲盞，狂歌時入室。離羣怨雨聲，幽抑方成疾。
知疑姦叟謗，閑與情人話。猶是別時燈，不眠同此夜。
寒燈揚曉焰，重屋驚春雨。應想遠行人，路逢泥濘阻。
燈光照虛屋，雨影懸空壁。一向簷下聲，遠來愁處滴。
楚僧話寂滅，俗慮比虛空。賴有殘燈喻，相傳昏暗中。
雨聲亂燈影，明滅在空堦。併枉五言贈，知同萬里懷。
回轉沙岸近，欹斜林嶺重。因君訪遺跡，此日見真龍。
漢宮若遠近，路在寒沙上。到死不得歸，何人共南望。
寒郊好天氣，勸酒莫辭頻。擾擾鍾陵市，無窮不醉人。
月出照關山，秋風人未還。清光無遠近，鄉淚半書間。
一鴈過連營，繁霜覆古城。胡笳在何處，半夜起邊聲。
西塞雲山遠，東風道路長。人心勝潮水，相送過潯陽。
偶來人境外，何處染囂塵。倘許棲林下，僧中老此身。
麋鹿自成羣，何人到白雲。山中無外事，終日醉醺醺。
白髮千莖雪，寒窗嬾著書。最憐吟苜蓿，不及向桑榆。
夜靜河漢高，獨坐庭前月。忽起故園思，動作經年別。
垂柳萬條絲，春來織別離。行人攀折處，閨妾斷腸時。
明月臨滄海，閑雲戀故山。詩名滿天下，終日掩柴關。
謫戍孤城小，思家萬里遙。漢廷求衞霍，劒佩上青霄。
野水連天碧，峯巒入海青。滄浪者誰子，一曲醉中聽。
飲露身何潔，吟風韻更長。斜陽千萬樹，無處避螳螂。
拔翠五雲中，擎天不計功。誰能凌絕頂，看取日升東。
雨濕松陰涼，風落松花細。獨鶴愛清幽，飛來不飛去。
一公持一鉢，相復度遙岑。地瘦無黃獨，春來草更深。
爲憶去年梅，凌寒特地來。門前空臘盡，渾未有花開。
西崦水泠泠，沿岡有游亭。自從春草長，遙見祗青青。
此意無所欲，閉門風景遲。柳條將白髮，相對共垂絲。
北人歸欲盡，猶自住蕭山。閉戶不曾出，詩名滿世間。
畫鷁春風裏，迢遙去若飛。那能寄相憶，不並子猷歸。
沅水連湘水，千波萬浪中。知郎未得去，慚愧石尤風。
江明雨初歇，山暗雲猶濕。未可動歸橈，前程風浪急。
文案日成堆，愁眉拽不開。偷歸甕間臥，逢箇楚狂來。
絲管霜天夜，煙塵淮水西。明朝上征去，相伴醉如泥。
不作十日別，煩君此相留。雨餘江上月，好醉竹間樓。
上國杳未到，流年忽復新。回車不自識，君定送何人。
離亭一會宿，能有幾人同。莫以回車泣，前途不盡窮。
西南積水遠，老病喜生歸。此地故人別，空餘淚滿衣。
夜光貯懷袖，待報一顧恩。日向江湖老，此心誰爲論。
浪息定何時，龍門到恐遲。輕舟不敢渡，空立望旌旗。
沅湘流不盡，屈宋怨何深。日暮秋煙起，蕭蕭楓樹林。
湘山千嶺樹，桂水九秋波。露重猨聲絕，風清月色多。
佳山路不遠，俗侶到常稀。及此煙霞暮，相看復欲歸。
初入長門宮，謂言君戲妾。寧知秋風至，吹盡庭前葉。
手把杏花枝，未曾經別離。黃昏掩閨後，寂寞心自知。
出身三十年，髮白衣猶碧。日暮倚朱門，從朱污袍赤。
芙蓉初出水，菡萏露中花。風吹著枯木，無奈值空槎。
歲月人間促，煙霞此地多。殷勤竹林寺，更得幾迴過。
四望無極路，千里流大河。秋風滿離袂，唯老事唯多。
戚戚一西東，十年今始同。可憐歌酒夜，相對兩衰翁。
孤鸞將鶴羣，晴日麗春雲。何幸晚飛者，清音長此聞。
歲去人頭白，秋來樹葉黃。搔頭向黃葉，與爾共悲傷。
髮白曉梳頭，女驚妻淚流。不知絲色後，堪得幾回秋。
空空古廊殿，寒月落斜暉。臥聽未央曲，滿箱歌舞衣。
妾年初二八，兩度嫁狂夫。薄命今猶在，堅貞掃地無。
玉砌紅花樹，香風不敢吹。春光解天意，偏發殿南枝。
虹橋千步廊，半在水中央。天子方清暑，宮娃起夜妝。
辭輦復當熊，傾心奉六宮。君王若看貌，甘在衆妃中。
鷲翎金僕姑，燕尾繡蝥弧。獨立揚新令，千營共一呼。
林暗草驚風，將軍夜引弓。平明尋白羽，沒在石稜中。
月黑鴈飛高，單于夜遁逃。欲將輕騎逐，大雪滿弓刀。
野幕敞瓊筵，羌戎賀勞旋。醉和金甲舞，雷鼓動山川。
調箭又呼鷹，俱聞出世能。奔狐將迸雉，掃盡古丘陵。
亭亭七葉貴，蕩蕩一隅清。他日題麟閣，唯應獨不名。
向日磨金鏃，當風著錦衣。上城邀賊語，走馬截鵰飛。
不見僧中舊，仍逢雨後春。惜花將愛寺，俱是白頭人。
螢火颺蓮叢，水涼多夜風。離人將落葉，俱在一船中。
移舟試望家，漾漾似天涯。日暮滿潭雪，白鷗和柳花。
有月曾同賞，無秋不共悲。如何與君別，又是菊花時。
北苑羅裙帶，塵衢錦繡鞵。醉眠芳樹下，半被落花埋。
新霽洛城端，千家積雪寒。未收清禁色，偏向上陽殘。
路傍一株柳，此路向延州。延州在何處，此路起悠悠。
俱從四方事，共會九秋中。斷蓬與落葉，相值各因風。
衰鬢朝臨鏡，將看却自疑。慙君明似月，照我白如絲。
野性迷堯曆，松窗有道經。故人爲柱史，爲我數堦蓂。
膠膠司晨鳴，報爾東方旭。無事戀君軒，今君重鳧鵠。
一鳥如霜雪，飛向白樓前。問君何以至，天子太平年。
紫塞連年戍，黃砂磧路窮。故人今夜宿，見月石樓中。
畏老身全老，逢春解惜春。今年看花伴，已少去年人。
今日憶君處，憶君君豈知。空餘暗塵字，讀罷淚仍垂。
嫁得瞿塘賈，朝朝悞妾期。早知潮有信，嫁與弄潮兒。
世故中年別，餘生此會同。却將悲與病，來對朗陵翁。
榼小非由榼，星朗是酒星。解酲元有數，不用嚇劉伶。
居北有朝路，居南無住人。勞師問家第，山色是南鄰。
石色凝秋蘚，峰形若夏雲。誰留秦苑地，好贈杏溪君。
邊頭射鵰將，走馬出中軍。遠見平原上，翻身向暮雲。
征戍在桑乾，年年薊水寒。殷勤驛西路，北去向長安。
何地可潸然，陽城烽樹邊。今朝望鄉客，不飲北流泉。
繡帳博山鑪，銀鞍馮子都。黃昏莫攀折，驚起欲棲烏。
湘江斑竹枝，錦翅鷓鴣飛。處處湘雲合，郎從何處歸。
萬事銷身外，生涯在鏡中。唯將滿鬢雪，明日對秋風。
繡戶朝眠起，開簾滿地花。春風解人意，欲落妾西家。
金谷園中柳，春來似舞腰。何堪好風景，獨上洛陽橋。
故國歌鐘地，長橋車馬塵。彭城閣邊柳，偏似不勝春。
早雁忽爲雙，驚秋風水窗。夜長人自起，星月滿空江。
江上三千雁，年年過故宮。可憐江上月，偏照斷根蓬。
話舊全應老，逢春喜又悲。看花行拭淚，倍覺下樓遲。
獻策不得意，馳車東出秦。暮年千里客，落日萬家春。
自從君棄妾，憔悴不羞人。唯餘壞粉淚，未免映衫勻。
獨將支遁去，欲往戴顒家。晴野人臨水，春山樹發花。
晦日同攜手，臨流一望春。可憐楊柳陌，愁殺故鄉人。
日落衆山昏，蕭蕭暮雨繁。那堪兩處宿，共聽一聲猨。
傳書報劉尹，何事憶陶家。若爲籬邊菊，山中有此花。
山舍千年樹，江亭萬里雲。回潮迎伍相，驟雨送湘君。
白髮怱怱色，青山草草心。遠公仍下世，從此別東林。
雖過老人宅，不解老人心。何事殘陽裏，栽松欲待陰。
孔融過五十，海內故人稀。相府恩猶在，知君未拂衣。
送客攀花後，尋僧坐竹時。明朝莫回望，青草馬行遲。
舊友無由見，孤墳草欲長。月斜鄰笛盡，車馬出山陽。
旅行雖別路，日暮各思歸。欲下今朝淚，知君亦濕衣。
風吹城上樹，草沒城邊路。城裏月明時，精靈自來去。
白首獨一身，青山爲四鄰。雖行故鄉陌，不見故鄉人。
開簾見新月，便即下階拜。細語人不聞，北風吹裙帶。
鳴箏金粟柱，素手玉房前。欲得周郎顧，時時誤拂弦。
文章似揚馬，風骨又清羸。江漢君猶在，英靈信未衰。
我與雷居士，平生事遠公。無人知是舊，共到影堂中。
主第辭高飲，石家赴宵會。金谷走車來，玉人騎馬待。
香爐最高頂，中有高人住。日暮下山來，月明上山去。
蒼蒼中條山，厥形極奇磈。我欲涉其崖，濯足黃河水。
古剎棲杮林，綠陰覆蒼瓦。歲晏來品題，拾葉總堪寫。
逈臨飛鳥上，高出世塵間。天勢圍平野，河流入斷山。
夜潭有仙舸，與月當水中。嘉賓愛明月，遊子驚秋風。
青蒲野陂水，白露明月天。中夜秋風起，心事坐潸然。
故交君獨在，又欲與君離。我有新秋淚，非關宋玉悲。
玉節隨東閣，金閨別舊僚。若爲花滿寺，躍馬上河橋。
九江歸路遠，萬里客舟還。若過巴江水，湘東滿碧煙。
倦客驚危路，傷禽遶樹枝。非逢暴公子，不敢涕流離。
別夢雖難覺，悲魂最易銷。慇勤淮北岸，鄉近去家遙。
塵浥多人路，泥歸足燕家。可憐繚亂點，濕盡滿宮花。
河畔多楊柳，追遊盡狹斜。春風一回送，亂入莫愁家。
席上沈香枕，樓中蕩子妻。那堪一夜裏，長濕兩行啼。
水闊盡南天，孤舟去渺然。驚秋路傍客，日暮數聲蟬。
西蜀三千里，巴南水一方。曉雲天際斷，夜月峽中長。
花落千廻舞，鶯聲百囀歌。還同異方樂，不奈客愁多。
白浪暗江中，南泠路不通。高檣帆自滿，出浦莫呼風。
粉落空牀棄，塵生故篋留。先來無一半，情斷不勝愁。
山水路悠悠，逢灘即殢留。西江風未便，何日到荆州。
輦路江楓暗，宮庭野草春。傷心庾開府，老作北朝臣。
幽徑行迹稀，清陰苔色古。蕭蕭風欲來，乍似蓬山雨。
岸芳春色曉，水影夕陽微。寂寂深煙裏，漁舟夜不歸。
散下渚田中，隱見菰蒲裏。哀鳴自相應，欲作凌風起。
春園芳已遍，綠蔓雜紅英。獨有深山客，時來辨藥名。
苔色遍春石，桐陰入寒井。幽人獨汲時，先樂殘陽影。
橫遮野水石，前帶荒村道。來往見愁人，清風柳陰好。
今逢石上生，本自波中有。紅豔秋風裏，誰憐衆芳後。
杳杳疎鐘發，因風清復引。中宵獨聽之，似與東林近。
不隨晴野盡，獨向深松積。落照入寒光，偏能伴幽寂。
全欺芳蕙晚，似妬寒梅疾。撩亂發青條，春風來幾日。
遺殿空長閉，乘鸞自不回。至今荒草上，寥落舊花開。
今日山晴後，殘蟬菊發時。登樓見秋色，何處最相思。
蛩餘窗下月，草溼堦前露。晚景淒我衣，秋風入庭樹。
知有前期在，難分此夜中。無將故人酒，不及石尤風。
憶昔秋風起，君曾歎逐臣。何言芳草日，自作九泉人。
舊依支遁宿，曾與戴顒來。今日空林下，唯知見綠苔。
水國春雷早，闐闐若衆車。自憐遷逐者，猶滯蟄藏餘。
伏餘西景移，風雨灑輕絺。燕拂青蕪地，蟬鳴紅葉枝。
衰鬢千莖雪，他鄉一樹花。今朝與君醉，忘却在長沙。
有月多共賞，無秋不共悲。如何與君別，又是菊黃時。
曉髮梳臨水，寒塘坐見秋。鄉心正無限，一雁度南樓。
白雪高吟際，青霄遠望中。誰言路遐曠，宮徵暗相通。
朝爲耕鐘人，暮作刀槍鬼。相看父子血，共染城壕水。
山中磚塔閉，松下影堂新。恨不生前識，今朝禮畫身。
河亭收酒器，語盡各西東。回首不相見，行車秋雨中。
去日丁寧別，情知寒食歸。緣逢好天氣，教熨看花衣。
誰是杏園主，一枝臨古岐。從傷早春意，乞取欲開枝。
子規啼不歇，到曉口應穿。況是不眠夜，聲聲在耳邊。
當初北澗別，直至此庭中。何意聞鞞耳，聽君枝上風。
水面細風生，菱歌慢慢聲。客亭臨小市，燈火夜妝明。
水北金臺路，年年行客稀。近聞天子使，多取雁門歸。
何罪過長沙，年年北望家。重封嶺頭信，一樹海邊花。
芸香閣裏人，採摘御園春。取此和仙藥，猶治老病身。
小松初數尺，未有直生枝。閑即傍邊立，看多長却遲。
夜久葉露滴，秋蟲入戶飛。臥多骨髓冷，起覆舊綿衣。
映水色不別，向月光還度。傾在荷葉中，有時看是露。
閑坐燒印香，滿戶松柏氣。火盡轉分明，青苔碑上字。
向壁暖悠悠，羅幃寒寂寂。斜照碧山圖，松間一片石。
陳綠向參差，初紅已重疊。中庭初掃地，繞樹三兩葉。
雨中棃果病，每樹無數箇。小兒出入看，一半鳥啄破。
晚豔出荒籬，冷香著秋水。憶向山中見，伴蛩石壁裏。
朝日滿園霜，牛衝籬落壞。掃掠黃葉中，時時一窠薤。
野桂香滿溪，石莎寒覆水。愛此南澗頭，終日潺湲裏。
粉翅嫩如水，繞砌乍依風。日高山露解，飛入菊花中。
啾啾雀滿樹，靄靄東坡雨。田家夜無食，水中摘禾黍。
鄰家人未識，牀上坐堆堆。郎來傍門戶，滿口索錢財。
錦幛兩邊橫，遮掩侍娘行。遣郎鋪簟席，相並拜親情。
三日入廚下，洗手作羹湯。未諳姑食性，先遣小姑嘗。
寥落古行宮，宮花寂寞紅。白頭宮女在，閑坐說玄宗。
眼暗沒功夫，慵來翦刻麤。自看花樣古，稱得少年無。
去年今日栽，臨去見花開。好住守空院，夜間人不來。
橋上車馬發，橋南煙樹開。青山斜不斷，迢遞故鄉來。
淨掃黃金階，飛霜皎如雪。下簾彈箜篌，不忍見秋月。
從來上臺榭，不敢倚闌干。零落知成血，高樓直下看。
達曉寢衣冷，開帷霜露凝。風吹昨夜淚，一片枕前冰。
何處哭故人，青門水如箭。當時水頭別，從此不相見。
車騎秦城遠，囊裝楚客貧。月明思遠道，詩罷訴何人。
晴日登臨好，春風各望家。垂楊夾城路，客思逐楊花。
玉英期共采，雲嶺獨先過。應得靈芝也，詩情一倍多。
枳實遶僧房，攀枝置藥囊。洞庭山上橘，霜落也應黃。
虛空無處所，髣髴似琉璃。詩境何人到，禪心又過詩。
傾蓋見芳姿，晴天瓊樹枝。連城猶隱石，唯有卞和知。
萬姓厭干戈，三邊尚未和。將軍誇寶劒，功在殺人多。
江浦程千里，離尊淚數行。無論吳與楚，俱是客他鄉。
何處最悲辛，長亭臨古津。往來舟檝路，前後別離人。
江南季冬月，紅蟹大如𤬊。湖水龍爲鏡，爐峰氣作煙。
露滴梧葉鳴，秋風桂花發。中有學仙侶，吹簫弄山月。
久作煙霞侶，蹔將簪組親。還同褚伯玉，入館忝州人。
離樽聞夜笛，寥亮入寒城。月落車馬散，悽惻主人情。
江南孟夏天，慈竹笋如編。蜃氣爲樓閣，蛙聲作管弦。
江南仲秋天，鱏鼻大如船。雷是樟亭浪，苔爲界石錢。
江南仲春天，細雨色如煙。絲爲武昌柳，布作石門泉。
江南孟冬天，荻穗軟如綿。綠絹芭蕉裂，黃金橘柚懸。
江南孟秋天，稻花白如氈。素腕慙新藕，殘妝妒晚蓮。
江南仲冬天，紫蔗節如鞭。海將鹽作雪，山用火耕田。
獨坐貢闈裏，愁多芳草生。仙翁昨日事，應見此時情。
江南季夏天，身熱汗如泉。蚊蚋成雷澤，袈裟作水田。
江南仲夏天，時雨下如川。盧橘垂金彈，甘蕉吐白蓮。
江南季秋天，栗熟大如拳。楓葉紅霞舉，蒼蘆白浪川。
我有心中事，不與韋三說。秋夜洛陽城，明月照張八。
素絲帶金地，窗間掬飛塵。偷得鳳凰釵，門前乞行人。
新長青絲髮，啞啞言語黠。隨人敲銅鏡，街頭救明月。
東家新長兒，與妾同時生。竝長兩心熟，到大相呼名。
陰風吹黃蒿，挽歌度秋水。車馬却歸城，孤墳月明裏。
四海兵初偃，平津閣正開。誰知大爐下，還有不然灰。
暫入新豐市，猶聞舊酒香。抱琴沽一醉，盡日臥垂楊。
暫入新豐市，猶聞舊酒香。抱琴沽一醉，盡日臥垂楊。
含風搖硯水，帶雨拂牆衣。乍似秋江上，漁家半掩扉。
孤高齊帝石，蕭灑晉亭峰。境曠窮山外，城標漲海頭。
日昃不復午，落花難歸樹。人生能幾何，莫厭相逢遇。
良人久不至，惟恨錦屏孤。顦顇衣寬日，空房問女巫。
恨唱歌聲咽，愁翻舞袖遲。西陵日欲暮，是妾斷腸時。
別離非一處，此處最傷情。白髮將春草，相隨日日生。
歲月人間促，煙霞此地多。殷勤竹林寺，能得幾廻過。
松葉堪爲酒，春來釀幾多。不辭山路遠，踏雪也相過。
今朝楊子津，忽見五溪人。老病無餘事，丹砂乞五斤。
尋源路已盡，笑入白雲間。不解乘軺客，那知有此山。
愛彼雲外人，求取磵底泉。風吹芭蕉拆，鳥啄梧桐落。
柳挂九衢絲，花飄萬家雪。如何憔悴人，對此芳菲節。
南征復北還，擾擾百年間。自笑紅塵裏，生涯不暫閑。
縱橫桃李枝，淡蕩春風吹。美人歌白苧，萬恨在蛾眉。
夜久喧暫息，池臺惟月明。無因駐清景，日出事還生。
巧笑解迎人，晴雪香堪惜。隨風蝶影翻，誤點朝衣赤。
年少輕行樂，東城南陌頭。與君寂寞意，共作草堂遊。
朱門暎綠楊，雙闕抵通莊。玉珮聲逾遠，紅塵猶自香。
一杯宜病士，四體委胡牀。蹔得遺形處，陶然在醉鄉。
名敎自可樂，搢紳貴行道。何必學狂歌，深山對豐草。
言之或未行，前哲所不取。方寸雖浩然，因之三緘口。
美祿與賢人，相逢自可親。願將花柳月，盡賞醉鄉春。
莫羨簷前柳，春風獨早歸。陽和次第發，桃李更芳菲。
常日區中暇，時聞象外言。曹溪有宗旨，一爲勘心源。
馬足早塵深，飄纓又滿襟。吾師有甘露，爲洗此時心。
十年曾一別，征路此相逢。馬首向何處，夕陽千萬峯。
清齋四體泰，白晝一室空。摧頹有古樹，騷屑多悲風。
璿樞無停連，四序相錯行。寄言赫曦景，今日一陰生。
空見水名敷，秦樓昔事無。臨風駐征騎，聊復捋髭鬚。
曉風搖五兩，殘月映石壁。稍稍曙光開，片帆在空碧。
孤舟漾曖景，獨鶴下秋空。安流日正晝，淨綠天無風。
古樹夕陽盡，空江暮靄收。寂寞扣船坐，獨生千里愁。
猨聲到枕上，愁夢紛難理。寂寞深夜寒，青霜落秋水。
枯荄沒古基，駮蘚蔽豐碑。向晚微風起，如聞坐嘯時。
酒杯春醉好，飛雪晚庭閑。久憶同前賞，中林對遠山。
隨風柳絮輕，暎日杏花明。無奈花深處，流鶯三數聲。
隱映羅衫薄，輕盈玉腕圓。相逢不肯語，微笑畫屏前。
知向遼東去，由來幾許愁。破顏君莫怪，嬌小不禁羞。
樓上吹簫罷，閨中刺繡闌。佳期不可見，盡日淚潺潺。
淚盡珊瑚枕，魂銷玳瑁牀。羅衣不忍著，羞見繡鴛鴦。
君去期花時，花時君不至。簷前雙燕飛，落妾相思淚。
空閨滅燭後，羅幌獨眠時。淚盡腸欲斷，心知人不知。
秋風一夜至，吹盡後庭花。莫作經時別，西鄰是宋家。
獨自披衣坐，更深月露寒。隔簾腸欲斷，爭敢下堦看。
昨夜裙帶解，今朝蟢子飛。鉛華不可棄，莫是藁砧歸。
萬里行人至，深閨夜未眠。雙眉燈下埽，不待鏡臺前。
家寄江東遠，身對江西春。空見相思樹，不見相思人。
重九共遊娛，秋光景氣殊。他時頭似雪，還對插茱萸。
常日每齊眉，今朝共解頤。遙知大官膳，應與衆雛嬉。
恩霑長壽酒，歸遺同心人。滿酌共君醉，一杯千萬春。
征途無旅館，當晝喜逢君。羸病仍留客，朝朝掃白雲。
遲遲日氣暖，漫漫雪天春。知君欲醉飲，思見此交親。
春梅雜落雪，發樹幾花開。真須盡興飲，仁里願同來。
零雨慰斯人，齋心薦綠蘋。山風簫鼓響，如祭敬亭神。
積潤通千里，推誠奠一巵。回飆經畫壁，忽似偃雲旗。
愛此丘中物，煙霜盡日看。無窮碧雲意，更助綠窗寒。
有意蓮葉間，瞥然下高樹。擘破得全魚，一點翠光去。
方尋蓮境去，又值竹房空。幾韻飄寒玉，餘清不在風。
六國唯求客，千金遂築臺。若令逢聖代，憔悴郭生回。
世上無窮事，生涯莫廢詩。何曾好風月，不是憶君時。
三刀夢益州，一箭取遼城。伊陟無聞祖，韋賢不到孫。
海浪恬丹徼，邊塵靜異山。從今萬里外，不復鎖蕭關。
戴勝飛晴野，凌澌下濁河。春風樓上望，誰見淚痕多。
楚塞金陵靖，巴山玉壘空。萬方無一事，端拱大明宮。
雪霽長楊苑，冰開太液池。宮中行樂日，天下盛明時。
柳色煙相似，梨花雪不如。春風真有意，一一麗皇居。
月上宮花靜，煙含苑樹深。銀臺門已閉，仙漏夜沉沉。
九重青瑣闥，百尺碧雲樓。明月秋風起，珠簾上玉鉤。
曉遊臨碧殿，日上望春亭。芳樹羅仙仗，晴山展翠屏。
一夜好風吹，新花一萬枝。風前調玉管，花下簇金羈。
閶闔春風起，蓬萊雪水消。相將折楊柳，爭取最長條。
楊柳黃金穗，梧桐碧玉枝。春來消息斷，早晚是歸期。
玳織鴛鴦履，金裝翡翠篸。畏人相問著，不擬到城南。
君行登隴上，妾夢在閨中。玉筯千行落，銀牀一半空。
綺席春眠覺，紗窗曉望迷。朦朧殘夢裏，猶自在遼西。
荒雞隔水啼，汗馬逐風嘶。終日隨征斾，何時罷鼓鼙。
孤心眠夜雪，滿眼是秋沙。萬里猶防塞，三年不見家。
却望冰河闊，前登雪嶺高。征人幾多在，又擬戰臨洮。
胡風千里驚，漢月五更明。縱有還家夢，猶聞出塞聲。
暮雪連青海，陰霞覆白山。可憐班定遠，生入玉門關。
小苑鶯歌歇，長門蝶舞多。眼看春又去，翠輦不經過。
錦車天外去，毳幕雪中開。魏闕蒼龍遠，蕭關赤鴈哀。
一覽斷金集，載悲埋玉人。牙弦千古絕，珠淚萬行新。
危事經非一，浮榮得是空。白頭官舍裏，今日又春風。
病來佳興少，老去舊遊稀。笑語縱橫作，盃觴絡繹飛。
不歸丹掖去，銅竹漫云云。惟喜因過我，須知未賀君。
頃來多謔浪，此夕任喧紛。故態猶應在，行期未要聞。
誰謂我有耳，不聞鳳皇鳴。朅來岐山下，日暮邊鴻驚。
青青水中蒲，下有一雙魚。君今上隴去，我在與誰居。
青青水中蒲，長在水中居。寄語浮萍草，相隨我不如。
青青水中蒲，葉短不出水。婦人不下堂，行子在萬里。
湖上新亭好，公來日出初。水文浮枕簟，瓦影蔭龜魚。
汩汩幾時休，從春復到秋。只言池未滿，池滿強交流。
竹洞何年有，公初斫竹開。洞門無鎖鑰，俗客不曾來。
南館城陰闊，東湖水氣多。直須臺上看，始奈月明何。
自有人知處，那無步往蹤。莫敎安四壁，面面看芙蓉。
藹藹溪流慢，梢梢岸篠長。穿沙碧簳淨，落水紫苞香。
聞說游湖棹，尋常到此回。應留醒心處，準擬醉時來。
蜂蝶去紛紛，香風隔岸聞。欲知花島處，水上覓紅雲。
柳樹誰人種，行行夾岸高。莫將條繫纜，著處有蟬號。
新月迎宵挂，晴雲到晚留。爲遮西望眼，終是懶回頭。
無塵從不掃，有鳥莫令彈。若要添風月，應除數百竿。
風雨秋池上，高荷蓋水繁。未諳鳴摵摵，那似卷翻翻。
罫布畦堪數，枝分水莫尋。魚肥知已秀，鶴沒覺初深。
柳巷還飛絮，春餘幾許時。吏人休報事，公作送春詩。
源上花初發，公應日日來。丁寧紅與紫，慎莫一時開。
郡樓乘曉上，盡日不能回。晚色將秋至，長風送月來。
非鑄復非鎔，泓澄忽此逢。魚鰕不用避，只是照蛟龍。
朝遊孤嶼南，暮戲孤嶼北。所以孤嶼鳥，與公盡相識。
非閣復非船，可居兼可過。君欲問方橋，方橋如此作。
乍似上青冥，初疑躡菡萏。自無飛仙骨，欲度何由敢。
寒池月下明，新月池邊曲。若不妒清妍，却成相映燭。
喚起窗全曙，催歸日未西。無心花裏鳥，更與盡情啼。
擾擾馳名者，誰能一日閑。我來無伴侶，把酒對南山。
直把春償酒，都將命乞花。祗知閑信馬，不覺誤隨車。
一壺情所寄，四句意能多。秋到無詩酒，其如月色何。
數日方離雪，今朝又出山。試憑高處望，隱約見潼關。
知音者誠希，念子不能別。行行天未曉，攜酒踏明月。
萬樹江邊杏，新開一夜風。滿園深淺色，照在綠波中。
上苑何窮樹，花間次第新。香車與絲騎，風靜亦生塵。
風俗今和厚，君王在穆清。行看采華曲，盡是泰階平。
日日人空老，年年春更歸。相歡在尊酒，不用惜花飛。
天驕遠塞行，出鞘寶刀鳴。定是酬恩日，今朝覺命輕。
塞虜常爲敵，邊風已報秋。平生多志氣，箭底覓封侯。
負羽到邊州，鳴笳度隴頭。雲黃知塞近，草白見邊秋。
雞鳴天漢曉，鶯語禁林春。誰入巫山夢，唯應洛水神。
雪盡萱抽葉，風輕水變苔。玉關音信斷，又見發庭梅。
搖漾越江春，相將采白蘋。歸時不覺夜，出浦月隨人。
花明綺陌春，柳拂御溝新。爲報遼陽客，流芳不待人。
遠戍功名薄，幽閨年貌傷。妝成對春樹，不語淚千行。
形影一朝別，煙波千里分。君看望君處，祗是起行雲。
啼鶯綠樹深，語燕雕梁晚。不省出門行，沙場知近遠。
洞房今夜月，如練復如霜。爲照離人恨，亭亭到曉光。
戈甲從軍久，風雲識陣難。今朝拜韓信，計日斬成安。
燕頷多奇相，狼頭敢犯邊。寄言班定遠，正是立功年。
江上翁開門，開門向衰草。只知愁子孫，不覺生涯老。
江上草莖枯，莖枯葉復焦。那堪芳意盡，夜夜沒寒潮。
朝爲耕種人，暮作刀槍鬼。相看父子血，共染城濠水。
十年勞遠別，一笑喜相逢。又上青山去，青山千萬重。
村步如延壽，川原似福平。無人相共識，獨自故鄉情。
論兵去商虐，講德興周道。屠沽未遇時，豈異茲川老。
信書成自誤，經事漸知非。今日臨岐別，何年待汝歸。
好在湘江水，今朝又上來。不知從此去，更遣幾年迴。
海鶴一爲別，存亡三十秋。今來數行淚，獨上驛南樓。
幽徑爲誰開，美人城北來。王程倘餘暇，一上子陵臺。
荒山秋日午，獨上意悠悠。如何望鄉處，西北是融州。
溪路千里曲，哀猿何處鳴。孤臣淚已盡，虛作斷腸聲。
千山鳥飛絕，萬逕人蹤滅。孤舟蓑笠翁，獨釣寒江雪。
問春從此去，幾日到秦原。憑寄還鄉夢，殷勤入故園。
九扈鳴已晚，楚鄉農事春。悠悠故池水，空待灌園人。
渚宮楊柳暗，麥城朝雉飛。可憐踏青伴，乘暖著輕衣。
今日好南風，商旅相催發。沙頭檣竿上，始見春江闊。
風煙紀南城，塵土荆門路。天寒多獵騎，走上樊姬墓。
常恨言語淺，不如人意深。今朝兩相視，脈脈萬重心。
貴人三閣上，日晏未梳頭。不應有恨事，嬌甚却成愁。
珠箔曲瓊鉤，仔細見揚州。北兵那得度，浪話判悠悠。
三人出眢井，一身登檻車。朱門漫臨水，不可見鱸魚。
楊柳鬱青青，竹枝無限情。周郎一回顧，聽唱紇那聲。
踏曲興無窮，調同詞不同。願郎千萬壽，長作主人翁。
簇簇淮陰市，竹樓緣岸上。好日起檣竿，烏飛驚五兩。
今日轉船頭，金烏指西北。煙波與春草，千里同一色。
船頭大銅鐶，摩挲光陣陣。早早使風來，沙頭一眼認。
何物令儂羨，羨郎船尾燕。銜泥趂檣竿，宿食長相見。
隔浦望行船，頭昂尾幰幰。無奈晚來時，清淮春浪軟。
徑尺千餘朵，人間有此花。今朝見顏色，更不向諸家。
曉連星影出，晚帶日光懸。本因遺采掇，翻自保天年。
文苑振金聲，循良冠百城。不知今史氏，何處列君名。
何處秋風至，蕭蕭送鴈羣。朝來入庭樹，孤客最先聞。
開從綠條上，散逐香風遠。故取花落時，悠揚占春晚。
輕飛不假風，輕落不委地。撩亂舞晴空，發人無限思。
晴天闇闇雪，來送青春暮。無意似多情，千家萬家去。
南山宿雨晴，春入鳳凰城。處處聞弦管，無非送酒聲。
屬車八十一，此地阻長風。千載威靈盡，赭山寒水中。
露滌鉛粉節，風搖青玉枝。依依似君子，無地不相宜。
今日花前飲，甘心醉數杯。但愁花有語，不爲老人開。
公館似仙家，池清竹徑斜。山禽忽驚起，衝落半巖花。
門前洛陽道，門裏桃花路。塵土與煙霞，其間十餘步。
軒后初冠冕，前旒爲蔽明。安知從複道，然後見人情。
簿領乃俗士，清談信古風。吾觀蘇令綽，朱墨一何工。
常談即至理，安事非常情。寄語何平叔，無爲輕老生。
世途多禮數，鵬鷃各逍遙。何事陶彭澤，拋官爲折腰。
驃騎非無勢，少卿終不去。世道劇頹波，我心如砥柱。
賈生明王道，衛綰工車戲。同遇漢文時，何人居貴位。
萬里長城壞，荒營野草秋。秣陵多士女，猶唱白符鳩。
江海多豪氣，朝廷有直聲。何言馬蹄下，一旦是佳城。
昔別矜年少，今悲喪國華。遠來同社燕，不見早梅花。
京兆歸何處，章臺空暮塵。可憐鸞鏡下，哭殺畫眉人。
淒涼沃州僧，顦顇柴桑宰。別來二十年，唯餘兩心在。
越江千里鏡，越嶺四時雪。中有逍遙人，夜深觀水月。
高檣起行色，促柱動離聲。欲問江深淺，應如遠別情。
昔爲瑤池侶，飛舞集蓬萊。今作江漢別，風雪一徘徊。
嘶馬立未還，行舟路將轉。江頭瞑色深，揮袖依稀見。
祖帳管弦絕，客帆西風生。回車已不見，猶聽馬嘶聲。
曉發柳林戍，遙城聞五鼓。憶與故人眠，此時猶晤語。
離席一揮杯，別愁今尚醉。遲遲有情處，却恨江帆駛。
夢覺疑連榻，舟行忽千里。不見黃鶴樓，寒沙雪相似。
尚有竹間路，永無綦下塵。一聞流水曲，重憶餐霞人。
如何贈琴日，已是絕弦時。無復雙金報，空餘挂劒悲。
寶匣從此閑，朱弦誰復調。祗應隨玉樹，同向土中銷。
三載爲吳郡，臨岐祖帳開。雖非謝桀黠，且爲一裴回。
流水閶門外，秋風吹柳條。從來送客處，今日自魂銷。
秋水清無力，寒山暮多思。官閑不計程，徧上南朝寺。
世路山河險，君門煙霧深。年年上高處，未省不傷心。
年方伯玉早，恨比四愁多。會待休車騎，相隨出罻羅。
宮館貯嬌娃，當時意大誇。豔傾吳國盡，笑入楚王家。
月殿移椒壁，天花代舜華。唯餘采香徑，一帶繞山斜。
九陌祥煙合，千春瑞月明。宮花將苑柳，先發鳳皇城。
玉帛殊方至，歌鐘比屋聞。華夷今一貫，同賀聖朝君。
網戶交如綺，紗窗薄似煙。樂吹天上曲，人是月中仙。
翠匣開寒鏡，珠釵挂步搖。妝成祗畏曉，更漏促春宵。
紅果瑤池實，金盤露井冰。甘泉將避暑，臺殿曉光凝。
月采浮鸞殿，砧聲隔鳳樓。笙歌臨水檻，紅燭乍迎秋。
奇樹留寒翠，神池結夕波。黃山一夜雪，渭水瀉聲多。
煙柳飛輕絮，風榆落小錢。濛濛百花裏，羅綺競鞦韆。
騁望登香閣，爭高下砌臺。林間踏青去，席上寄牋來。
行樂三春節，林花百和香。當年重意氣，先占鬬雞場。
裊裊城邊柳，青青陌上桑。提籠忘采葉，昨夜夢漁陽。
家寄征河岸，征人幾歲遊。不如潮水信，每日到沙頭。
乘曉南湖去，參差疊浪橫。前洲在何處，霜裏鴈嚶嚶。
聖德超千古，皇威靜四方。蒼生今息戰，無事覺時良。
行到黃雲隴，唯聞羌戍鼙。不如山下水，猶得任東西。
紫禁香如霧，青天月似霜。雲韶何處奏，祗是在朝陽。
仙娥今下嫁，驕子自同和。劒戟歸田盡，牛羊繞塞多。
石室寒飆驚，孫枝雅器裁。坐來山水操，玄斷吊遺埃。
芍藥斬新栽，當庭數朵開。東風與拘束，留待細君來。
勸僧一杯酒，共看青青山。酣然萬象滅，不動心印閑。
燕相謀在茲，積金黃巍巍。上諸欲何顏，使我千載悲。
去年無花看，今年未看花。更聞飄落盡，走馬向誰家。
新浴振輕衣，滿堂寒月色。主人有美酒，況是曾相識。
三五窮荒月，還應照北堂。迴身向暗臥，不忍見圓光。
馬嘶白日暮，劒鳴秋氣來。我心浩無際，河上空徘徊。
即讐終自翦，覆國豈爲雄。假號孤城裏，何殊在甬東。
祀夏功何薄，尊周義不成。淒涼庾信賦，千載共傷情。
愁雲重拂地，飛雪亂遙程。莫慮前山暗，歸人正眼明。
天子收郡印，京兆責獄囚。狂兄與狂弟，不解對花愁。
碧水何逶迤，東風吹沙草。煙波千萬曲，不辨嵩陽道。
病肺不飲酒，傷心不看花。惟驚望鄉處，猶自隔長沙。
朱邑何爲者，桐鄉有古祠。我心常所慕，二郡老人知。
棲棲復汲汲，忽覺年四十。今朝滿衣淚，不是傷春泣。
中夜兀然坐，無言空涕洟。丈夫志氣事，兒女安得知。
淚墨灑爲書，將寄萬里親。書去魂亦去，兀然空一身。
試妾與君淚，兩處滴池水。看取芙蓉花，今年爲誰死。
妾恨比斑竹，下盤煩冤根。有筍未出土，中已含淚痕。
河邊織女星，河畔牽牛郎。未得渡清淺，相對遙相望。
欲別牽郎衣，郎今到何處。不恨歸來遲，莫向臨邛去。
蓮子不可得，荷花生水中。猶勝道傍柳，無事蕩春風。
淥萍與荷葉，同此一水中。風吹荷葉在，淥萍西復東。
蓮葉未開時，苦心終日卷。春水徒蕩漾，荷花未開展。
有鳥東西來，哀鳴過我前。願飛浮雲外，飲啄見青天。
楚血未乾衣，荆虹尚埋輝。痛玉不痛身，抱璞求所歸。
萱草生堂堦，遊子行天涯。慈親倚堂門，不見萱草花。
一夕九起嗟，夢短不到家。兩度長安陌，空將淚見花。
獨訪千里信，回臨千里河。家在吳楚鄉，淚寄東南波。
邊地春不足，十里見一花。及時須邀遊，日莫饒風沙。
三年此村落，春色入心悲。料得一孀婦，經時獨淚垂。
聞道黃花戍，頻年不解兵。可憐閨裏月，偏照漢家營。
千里東歸客，無心憶舊遊。挂帆游白水，高枕到青州。
桂殿江烏對，彫屏海燕重。秖應多釀酒，醉罷樂高鐘。
行樂三陽早，芳菲二月春。閨中紅粉態，陌上看花人。
君住孤山下，煙深夜徑長。轅門渡綠水，遊苑遶垂楊。
分野中峰變，陰晴衆壑殊。欲投人處宿，隔浦問樵夫。
共得煙霞徑，東歸山水遊。蕭蕭望林夜，寂寂坐中秋。
香氣傳空滿，妝花映薄紅。歌聲天仗外，舞態御樓中。
樹發花如錦，鶯嗁柳若絲。更逢歡宴地，愁見別離時。
明月照秋葉，西風響夜砧。彊言徒自亂，往事不堪尋。
坐對銀釭曉，停留玉筯痕。君門常不見，無處謝前恩。
曙月當窗滿，征人出塞遙。畫樓終日閉，清管爲誰調。
昨見春條綠，那知秋葉黃。蟬聲猶未斷，寒鴈已成行。
金谷園中柳，春來已舞腰。那堪好風景，獨上洛陽橋。
何處堪愁思，花間長樂宮。君王不重客，泣淚向春風。
玉管朝朝弄，清歌日日新。折花當驛路，寄與隴頭人。
晚日催弦管，春風入綺羅。杏花如有意，偏落舞衫多。
萬里春應盡，三江鴈亦稀。連天漢水廣，孤客未言歸。
入夜秋砧動，千門起四鄰。不緣樓上月，應爲隴頭人。
楊柳千尋色，桃花一苑芳。風吹入簾裏，惟有惹衣香。
風勁角弓鳴，將軍獵渭城。草枯鷹眼疾，雪盡馬蹏輕。
蟋蟀鳴洞房，梧桐落金井。爲君裁舞衣，天寒翦刀冷。
妾有羅衣裳，秦王在時作。爲舞春風多，秋來不堪著。
飛絲惹綠塵，軟葉對孤輪。今朝入園去，物色彊看人。
百戰得功名，天兵意氣生。三邊永不戰，此是我皇英。
塞外虜塵飛，頻年度磧西。死生隨玉劒，辛苦向金微。
聞道行人至，妝梳對鏡臺。淚痕猶尚在，笑靨自然開。
南陌春風早，東鄰去日斜。千花開瑞錦，香撲美人車。
長樂青門外，宜春小苑東。樓開萬戶上，人向百花中。
雲送關西雨，風傳渭北秋。孤燈然客夢，寒杵擣鄉愁。
昨日春園飲，今朝倒接䍦。誰人扶上馬，不省下樓時。
柳色青山映，梨花雪鳥藏。綠窗桃李下，閑坐歎春芳。
欲使傳消息，空書意不任。寄君明月鏡，偏照故人心。
鴈來書不至，月照獨眠房。賤妾多愁思，不堪秋夜長。
夜聞鄰婦泣，切切有餘哀。即問緣何事，征人戰未迴。
玉關征戍久，空閨人獨愁。寒露溼青苔，別來蓬鬢秋。
人坐青樓晚，鶯語百花時。愁人多自老，腸斷君不知。
湘江斑竹枝，錦翼鷓鴣飛。處處湘雲合，郎從何處歸。
繫馬宮槐老，持杯店菊黃。故交今不見，流恨滿川光。
玉帛殊方至，歌鍾比屋聞。華夷今一貫，同賀聖明君。
九陌祥煙合，千春瑞月明。宮花將苑柳，先發鳳皇城。
海浪恬丹徼，邊塵靜異山。從今萬里外，不復鎖蕭關。
淚滴珠難盡，容殘玉易銷。儻隨明月去，莫道夢魂遙。
楊柳鬱青青，竹枝無限情。同郎一回顧，聽唱紇那聲。
踏曲興無窮，調同詞不同。願郎千萬壽，長作主人翁。
歲豐仍節儉，時泰更銷兵。聖念長如此，何憂不太平。
湛露浮堯酒，薰風起舜歌。願同堯舜意，所樂在人和。
風俗今和厚，君王在穆清。行看采花曲，盡是太階平。
聖德超千古，皇威靜四方。蒼生今息戰，無事覺時長。
開簾見新月，便即下階拜。細語人不聞，北風吹裙帶。
楚塞金陵靜，巴山玉壘空。萬方無一事，端拱大明宮。
霜霽長楊苑，冰開太液池。宮中行樂日，天下盛明時。
柳色烟相似，梨花雪不如。春風真有意，一一麗皇居。
月上宮花靜，煙含苑樹深。銀臺門已閉，仙漏夜沈沈。
九重青鎖闥，百尺碧雲樓。明月秋風起，珠簾上玉鉤。
網戶交如綺，紗窗薄似烟。樂吹天上曲，人是月中仙。
翠匣開寒鏡，珠釵挂步搖。妝成秖畏曉，更漏促春宵。
江果瑤池實，金盤露井冰。甘泉將避暑，臺殿曉光凝。
月彩浮鸞殿，砧聲隔鳳樓。笙歌臨水檻，紅燭乍迎秋。
奇樹留寒翠，神池結夕波。黃山一夜雪，渭水雁聲多。
玉砌紅花樹，香風不敢吹。春光解天意，偏發殿南枝。
虹橋千步廊，半在水中央。天子方清暑，宮人重暮妝。
辭輦復當熊，傾心奉上宮。君王若看貌，甘在衆妃中。
霽色鮮宮殿，秋聲脆管弦。聖明千歲樂，歲歲似今年。
紅裙明月夜，碧殿早秋時。好向昭陽宿，天涼玉漏遲。
朝憎鶯百囀，夜妒燕雙棲。不慣經春別，誰知到曉啼。
珠箔籠寒月，紗窗背曉燈。夜來巾上淚，一半是春冰。
關山征戍遠，閨閣別離難。苦戰應顦顇，寒衣不要寬。
一帶不結心，兩股方安髻。慙愧白茅人，月沒教星替。
剩結茱萸枝，多擘秋蓮的。獨自有波光，綵囊盛不得。
襄陽行樂處，歌舞白銅鞮。江城回淥水，花月使人迷。
山公醉酒時，酩酊襄陽下。頭上白接䍦，倒著還騎馬。
峴山臨漢江，水淥沙如雪。上有墮淚碑，青苔久磨滅。
且醉習家池，莫看墮淚碑。山公欲上馬，笑殺襄陽兒。
車輪不可遮，馬足不可絆。長怨十字街，使郎心四散。
新人千里去，故人千里來。翦刀橫眼底，方覺淚難裁。
登山不愁峻，涉海不愁深。中擘庭前棗，教郎見赤心。
美人怨何深，含情倚金閣。不嚬復不語，紅淚雙雙落。
美人閉紅燭，獨坐裁新錦。頻放翦刀聲，夜寒知未寢。
雪花聯玉樹，冰彩散瑤池。翔禽遙出沒，積翠遠參差。
和風起天路，嚴氣消冰井。索索枝未柔，厭厭漏猶永。
霜間開紫蔕，露下發金英。但令逢採摘，寧辭獨晚榮。
自君之出矣，金爐香不然。思君當明燭，終宵空自煎。
自君之出矣，紅顏轉憔悴。思君如明燭，煎心且銜淚。
自君之出矣，明鏡罷紅妝。思君如夜燭，煎淚幾千行。
颯颯風葉下，遙遙煙景曛。霸陵無醉尉，誰滯李將軍。
日暮霜風急，羽翮轉難任。爲有傳書意，翩翩入上林。
絲傳園客意，曲奏楚妃情。罕有知音者，空勞流水聲。
霜重麟膠勁，風高月影圓。烏飛隨帝輦，雁落逐鳴弦。
圓池類璧水，輕翰染煙華。將軍欲定遠，見棄不應賒。
皇猷被寰宇，端扆屬元辰。九重麗天邑，千門臨上春。
二八如回雪，三春類早花。分行向燭轉，一種逐風斜。
本逐征鴻去，還隨落葉來。菊花應未滿，請待詩人開。
遊人倦蓬轉，鄉思逐雁來。偏想臨潭菊，芳蘂對誰開。
鏤月成歌扇，裁雲作舞衣。自憐迴雪影，好取洛川歸。
嬾整鴛鴦被，羞褰玳瑁牀。春風別有意，密處也尋香。
日裏颺朝彩，琴中伴夜啼。上林如許樹，不借一枝栖。
逐舞飄輕袖，傳歌共繞梁。動枝生亂影，吹花送遠香。
初日明燕館，新溜滿梁池。歸雲半入嶺，殘滴尚懸枝。
春苑月裴回，竹堂侵夜開。驚鳥排林度，風花隔水來。
繁弦奏淥水，長袖轉回鸞。一雙俱應節，還似鏡中看。
的歷流光小，飄颻弱翅輕。恐畏無人識，獨自暗中明。
垂緌飲清露，流響出疎桐。居高聲自遠，非是藉秋風。
日暮霜風急，羽翮轉難任。爲有傳書意，聯翩入上林。
遇坎聊知止，逢風或未歸。孤根何處斷？輕葉強能飛。
洛陽無大宅，長安乏主人。黃金銷未盡，祗爲酒家貧。
此日長昏飲，非關養性靈。眼看人盡醉，何忍獨爲醒。
竹葉連糟翠，蒲萄帶麴紅。相逢不令盡，別後爲誰空。
對酒但知飲，逢人莫強牽。倚鑪便得睡，橫甕足堪眠。
有客須教飲，無錢可別沽。來時長道貰，慙媿酒家胡。
石苔應可踐，叢枝幸易攀。青溪歸路直，乘月夜歌還。
爲向東溪道，人來路漸賒。山中春酒熟，何處得停家。
春來日漸長，醉客喜年光。稍覺池亭好，偏宜酒甕香。
阮籍醒時少，陶潛醉日多。百年何足度，乘興且長歌。
昨夜缾始盡，今朝甕即開。夢中占夢罷，還向酒家來。
旦逐劉伶去，宵隨畢卓眠。不應長賣卜，須得杖頭錢。
野觴浮鄭酌，山酒漉陶巾。但令千日醉，何惜兩三春。
浮生知幾日，無狀逐空名。不知多釀酒，時向竹林傾。
北場芸藿罷，東皐刈黍歸。相逢秋月滿，更值夜螢飛。
促軫乘明月，抽弦對白雲。從來山水韻，不使俗人聞。
六月調神麴，正朝汲美泉。從來作春酒，未省不經年。
電影江前落，雷聲峽外長。霽雲無處所，臺館曉蒼蒼。
故鄉行雲是，虛室坐間同。日落西山暮，方知天下空。
低身鏘玉珮，舉袖拂羅衣。對簷疑燕起，映雪似花飛。
獨負千金價，應從買笑來。秖持難發口，經爲幾人開。
可惜庭中樹，移根逐漢臣。只爲來時晚，花開不及春。
結葉還臨影，飛香欲徧空。不意餘花落，翻沈露井中。
疇昔同幽谷，伊爾遷喬木。赫奕盛青紫，討論窮簡牘。
早秋驚落葉，飄零似客心。翻飛未肯下，猶言惜故林。
淚滴珠難盡，容殘玉易銷。倘隨明月去，莫道夢魂遙。
冶長倦縲紲，韓安歎死灰。始驗山中木，方知貴不材。
落葉聚還散，征禽去不歸。以我窮途泣，沾君出塞衣。
隔巷遙停幰，非復爲來遲。只言更尚淺，未是渡河時。
光映妝樓月，花承歌扇風。欲妬梅將柳，故落早春中。
遙想觀濤處，猶意採蓮歌。無因關塞葉，共下洞庭波。
歛轡遵龍漢，銜悽渡玉關。今日流沙外，垂涕念生還。
倦采蘼蕪葉，貪憐照膽明。兩邊俱拭淚，一處有啼聲。
脈脈廣川流，驅馬歷長洲。鵲飛山月曙，蟬噪野風秋。
桂香塵處減，練影月前空。定惑由關吏，徒嗟塞上翁。
絕頂橫臨日，孤峰半倚天。裴回拜真老，萬里見風煙。
浮香繞曲岸，圓影覆華池。常恐秋風早，飄零君不知。
獨舞依磐石，羣飛動輕浪。奮迅碧沙前，長懷白雲上。
封霜連錦砌，防露拂瑤階。聊將儀鳳質，暫與俗人諧。
高情臨爽月，急響送秋風。獨有危冠意，還將衰鬢同。
倚櫂春江上，橫舟石岸前。山瞑行人斷，迢迢獨泛仙。
關山客子路，花柳帝王城。此中一分手，相顧憐無聲。
方池開曉色，圓月下秋陰。已乘千里興，還撫一弦琴。
庭搖北風柳，院繞南溟禽。累宿恩方重，窮秋嘆不深。
落落樹陰紫，澄澄水華碧。復有翻飛禽，裴回疑曳舃。
寶地乘峰出，香臺接漢高。稍覺真途近，方知人事勞。
清心自飲露，哀響乍吟風。未上華冠側，先驚翳葉中。
窗裏憐燈暗，階前畏月明。不辭逢露溼，祗爲重宵行。
疲痾荷拙患，淪躓合幽襟。栖息在何處？丘中鳴素琴。
日影飛花殿，風文積草池。鳳樓通夜敞，虬輦望春移。
逸足還同驥，奇毛自偶麟。欲知花跡遠，雲影入天津。
錦帳隨情設，金鑪任意熏。惟愁員外署，不應列星文。
離憂將歲盡，歸望逐春來。庭花如有意，留豔待人開。
變石身猶重，銜泥力尚微。從來赴甲第，兩起一雙飛。
冬去更籌盡，春隨斗柄迴。寒暄一夜隔，客鬢兩年催。
澹澹長江水，悠悠遠客情。落花相與恨，到地一無聲。
萬里人南去，三春雁北飛。不知何歲月？得與爾同歸。
獨酌芳春酒，登樓已半曛。誰驚一行雁，衝斷過江雲。
揚帆過彭澤，舟人訝歎息。不見種柳人，霜風空寂歷。
楚水結冰薄，楚雲爲雨微。野梅參差發，旅榜逍遙歸。
師住青山寺，清華常繞身。雖然到城郭，衣不上棲塵。
青山臨黃河，下有長安道。世上名利人，相逢不知老。
剛有下水船，白日留不得。老人獨自歸，苦淚滿眼黑。
朝見一片雲，暮成千里雨。淒清濕高枝，散漫沾荒土。
昨夜一霎雨，天意蘇羣物。何物最先知，虛庭草爭出。
清淨當深處，虛明向遠開。卷簾無俗客，應只見雲來。
自愛新梅好，行尋一徑斜。不教人掃石，恐損落來花。
紫芽連白蘂，初向嶺頭生。自看家人摘，尋常觸露行。
淥酒白螺杯，隨流去復回。似知人把處，各向面前來。
壘石盤空遠，層層勢不危。不知行幾匝，得到上頭時。
春塢桃花發，多將野客遊。日西殊未散，看望酒缸頭。
獨入千竿裏，緣巖踏石層。笋頭齊欲出，更不許人登。
臺上綠蘿春，閑登不待人。每當休暇日，著履戴紗巾。
曲沼春流滿，新蒲映野鵝。閑齋朝飯後，拄杖遶行多。
月出深峰裏，清涼夜亦寒。每嫌西落疾，不得到明看。
山城無別味，藥草兼魚果。時到繡衣人，同來石上坐。
堦上一眼泉，四邊青石甃。唯有護淨僧，添缾將盥漱。
憔悴遠歸客，殷勤欲別杯。九星壇下路，幾日見重來。
松暗水涓涓，夜涼人未眠。西峰月猶在，遙憶草堂前。
獨在西峰頂，年年閉石房。定中無弟子，人到爲焚香。
山中春已晚，處處見花稀。明日來應盡，林間宿不歸。
日早欲參禪，竟無相識緣。道場今獨到，惆悵影堂前。
行到涇州塞，唯聞羌戍鼙。道邊古雙堠，猶記向安西。
漠漠野田草，草中牛羊道。古墓無子孫，白楊不得老。
可憐岸邊樹，紅蘂發青條。東風吹渡水，衝着木蘭橈。
離燈及晨輝，行人起復思。出門兩相顧，青山路逶迤。
何處堪惆悵，情親不得親。興寧樓上月，辜負酒家春。
去年留不住，年來也任他。當壚一榼酒，爭奈兩年何。
老來經節臘，樂事甚悠悠。不及兒童日，都盧不解愁。
仙宮雲箔卷，露出玉簾鉤。清光無所贈，相憶鳳皇樓。
人生都幾日，一半是離憂。但有尊中物，從他萬事休。
愛酒如偷蜜，憎醒似見刀。君爲麯糵主，酒醴莫辭勞。
泉溜潛幽咽，琴鳴乍往還。長風翦不斷，還在樹枝間。
昨夜村飲歸，健倒三四五。摩挲青莓苔，莫嗔驚著汝。
村醉黄昏歸，健倒三四五。摩娑莓苔背，嗔我驚爾不。
竹下青莎中，細長三四片。主人雖不歸，長見主人面。
自顧撥不轉，何敢當主人。竹弟有清風，可以娛嘉賓。
竹弟謝石兄，清風非所任。隨分有蕭瑟，實無堅重心。
竹弟雖讓客，不敢當客恩。自慙埋沒久，滿面蒼苔痕。
遍索天地間，彼此最癡癖。主人幸未來，與君爲莫逆。
蘭蘭是小草，不怕郎君駡。願得隨君行，暫到嵩山下。
粉末爲四體，春風爲生涯。願得紛飛去，與君爲眼花。
君是輕薄子，莫窺君子腸。且須看雀兒，雀兒銜爾將。
昨夜霜月明，果有清音生。便欲走相和，愁聞寒玉聲。
褭褭沈水煙，烏啼夜闌景。曲沼芙蓉波，腰圍白玉冷。
龍脊貼連錢，銀蹄白踏煙。無人織錦韂，誰爲鑄金鞭。
臘月草根甜，天街雪似鹽。未知口硬軟，先擬蒺藜銜。
忽憶周天子，驅車上玉山。鳴騶辭鳳苑，赤驥最承恩。
此馬非凡馬，房星本是星。向前敲瘦骨，猶自帶銅聲。
大漠山如雪，燕山月似鉤。何當金絡腦，快走踏清秋。
飢臥骨查牙，粗毛刺破花。鬣焦朱色落，髮斷鋸長麻。
西母酒將闌，東王飯已乾。君王若燕去，誰爲拽車轅。
赤兔無人用，當須呂布騎。吾聞果下馬，羇策任蠻兒。
飂叔去怱怱，如今不豢龍。夜來霜壓棧，駿骨折西風。
內馬賜宮人，銀韉刺騏驎。午時鹽坂上，蹭蹬溘風塵。
批竹初攢耳，桃花未上身。他時須攪陣，牽去借將軍。
寶玦誰家子，長聞俠骨香。堆金買駿骨，將送楚襄王。
香襆赭羅新，盤龍蹙鐙鱗。迴看南陌上，誰道不逢春。
不從桓公獵，何能伏虎威。一朝溝隴出，看取拂雲飛。
唐劍斬隋公，拳毛屬太宗。莫嫌金甲重，且去捉𩘶風。
白鐵剉青禾，碪間落細莎。世人憐小頸，金埒畏長牙。
伯樂向前看，旋毛在腹間。祗今掊白草，何日驀青山。
蕭寺馱經馬，元從竺國來。空知有善相，不解走章臺。
重圍如燕尾，寶劍似魚腸。欲求千里脚，先采眼中光。
暫繫騰黃馬，仙人上綵樓。須鞭玉勒吏，何事謫高州。
汗血到王家，隨鸞撼玉珂。少君騎海上，人見是青騾。
武帝愛神仙，燒金得紫煙。廐中皆肉馬，不解上青天。
蟲響燈光薄，宵寒藥氣濃。君憐垂翅客，辛苦尚相從。
巨鼻宜山褐，龐眉入苦吟。非君唱樂府，誰識怨秋深。
行蓋柳煙下，馬蹄白翩翩。恐隨行處盡，何忍重揚鞭。
園中莫種樹，種樹四時愁。獨睡南牀月，今秋似去秋。
藕花涼露溼，花缺藕根澀。飛下雌鴛鴦，塘水聲溘溘。
驅馬出門意，牢落長安心。兩事誰向道，自作秋風吟。
盡欲調太羹，自古無好手。所以山中人，兀兀但飲酒。
白虹千里氣，血頸一劒義。報恩不到頭，徒作輕生士。
渴飲潁水流，餓喘吳門月。黃金如可種，我力終不竭。
文王久不出，賢士如土賤。妻孥從餓死，敢愛黃金篆。
碣石何青青，挽我雙眼睛。愛爾多古峭，不到人間行。
寒衣草木皮，飢飯葵藿根。不爲孟夫子，豈識市井門。
一條古時水，向我手心流。臨行瀉贈君，勿薄細碎讐。
雪打杉松殘，補書書不完。嬾學渭上翁，辛苦把釣竿。
爲國謀羊舌，從來不爲身。此心長自保，終不學張陳。
自笑心何劣，區區辨所冤。伯仁雖到死，終不向人言。
富貴年皆長，風塵舊轉稀。白頭方見絕，遙爲一霑衣。
簷礙修鱗亞，霜侵簇翠黃。唯餘入琴韻，終待舜弦張。
悠悠洛陽夢，鬱鬱灞陵樹。落日正西歸，逢君又東去。
元伯來相葬，山濤誓撫孤。不知他日事，兼得似君無。
內外都無隔，帷屏不復張。夜眠兼客坐，同在火爐牀。
良夕背燈坐，方成合衣寢。酒醉夜未闌，幾回顛倒枕。
竹簟襯重茵，未忍都令卷。憶昨初來日，看君自施展。
簇蘂風頻壞，裁紅雨更新。眼看吹落地，便別一年春。
繁綠陰全合，衰紅展漸難。風光一擡舉，猶得暫時看。
被色空成象，觀空色異真。自悲人是假，那復假爲人。
一日今年始，一年前事空。淒涼百年事，應與一年同。
平生本多思，況復老逢春。今日梅花下，他鄉值故人。
望遠音書絕，臨川意緒長。殷勤眼前水，千里到河陽。
隔是身如夢，頻來不爲名。憐君近南住，時得到山行。
世累爲身累，閑忙不自由。殷勤輞川水，何事出山流。
爲結區中累，因辭洞裏花。還來舊城郭，煙火萬人家。
倦寢數殘更，孤燈暗又明。竹梢餘雨重，時復拂簾驚。
多病苦虛羸，晴明強展眉。讀書心緒少，閑臥日長時。
麋入神羊隊，烏驚海鷺眠。仍教百餘日，迎送直廳前。
寥落古行宮，宮花寂寞紅。白頭宮女在，閑坐說玄宗。
秋風方索漠，霜貌足暌攜。今日騎驄馬，街中醉蹋泥。
遣悶多憑酒，公心只仰胡。挺身唯直指，無意獨欺愚。
聞君新酒熟，況值菊花秋。莫怪平生志，圖銷盡日愁。
順俗唯團轉，居中莫動搖。愛君心不惻，猶訝火長燒。
爾是無心水，東流有恨無。我心無說處，也共爾何殊。
五上兩漫天，因師懺業緣。漫天無盡日，浮世有窮年。
天上無窮路，生期七十間。那堪九年內，五度百牢關。
君念世上川，嗟予老瘴天。那堪十日內，又長白頭年。
年年塞下丁，長作出塞兵。自從冒頓強，官築遮虜城。
築城須努力，城高遮得賊。但恐賊路多，有城遮不得。
丁口傳父言，莫問城堅不。平城被虜圍，漢劚城牆走。
因茲請休和，虜往騎來過。半疑兼半信，築城猶嵯峨。
築城安敢煩，願聽丁一言。請築鴻臚寺，兼愁虜出關。
重疊魚中素，幽緘手自開。斜紅餘淚蹟，知著臉邊來。
桃花淺深處，似勻深淺妝。春風助腸斷，吹落白衣裳。
遠路事無限，相逢唯一言。月色照榮辱，長安千萬門。
露簟色似玉，風幌影如波。坐愁樹葉落，中庭明月多。
井梧涼葉動，鄰杵秋聲發。獨向檐下眠，覺來半牀月。
門嚴九重靜，窗幽一室閑。好是修心處，何必在深山。
南窗背燈坐，風霰暗紛紛。寂莫深村夜，殘雁雪中聞。
檐間清風簟，松下明月杯。幽意正如此，況乃故人來。
悄悄壁下牀，紗籠耿殘燭。夜半獨眠覺，疑在僧房宿。
江城寒角動，沙洲夕鳥還。獨在高亭上，西南望遠山。
小榼二升酒，新簟六尺牀。能來夜話否，池畔欲秋涼。
獨到山下宿，靜向月中行。何處水邊碓，夜舂雲母聲。
置琴曲几上，慵坐但含情。何煩故揮弄，風弦自有聲。
人各有所好，物固無常宜。誰謂爾能舞，不如閑立時。
結構池西廊，疏理池東樹。此意人不知，欲爲待月處。
持刀𠜴密竹，竹少風來多。此意人不會，欲令池有波。
風飜朱裏幕，雨冷通中枕。耿耿背斜燈，秋牀一人寢。
山川函谷路，塵土遊子顏。蕭條去國意，秋風生故關。
皎皎青銅鏡，斑斑白絲鬢。豈復更藏年，實年君不信。
早蛩啼復歇，殘燈滅又明。隔窗知夜雨，芭蕉先有聲。
葉聲落如雨，月色白似霜。夜深方獨臥，誰爲拂塵牀。
漠漠秋雲起，稍稍夜寒生。但覺衣裳濕，無點亦無聲。
江人授衣晚，十月始聞砧。一夕高樓月，萬里故園心。
經窗燈燄短，僧爐火氣深。索落廬山夜，風雪宿東林。
已訝衾枕冷，復見窗戶明。夜深知雪重，時聞折竹聲。
鄉路音信斷，山城日月遲。欲知州近遠，階前摘荔枝。
一爲趨走吏，塵土不開顏。孤負平生眼，今朝始見山。
百年愁裏過，萬感醉中來。惆悵城西別，愁眉兩不開。
白社羈遊伴，青門遠別離。浮名相引住，歸路不同歸。
家寄關西住，身爲河北遊。蕭條歲除夜，旅泊在洺州。
豔質無由見，寒衾不可親。何堪最長夜，俱作獨眠人。
清風吹枕席，白露濕衣裳。好是相親夜，漏遲天氣涼。
久爲勞生事，不學攝生道。年少已多病，此身豈堪老。
自嗟名利客，擾擾在人間。何事長淮水，東流亦不閑。
夜半樟亭驛，愁人起望鄉。月明何所見，潮水白茫茫。
碧落留雲住，青冥放鶴還。銀臺向南路，從此到人間。
昔日愁頭白，誰知未白衰。眼看應落盡，無可變成絲。
悄悄禁門閉，夜深無月明。西窗獨闇坐，滿耳新蛩聲。
切切闇窗下，喓喓深草裏。秋天思婦心，雨夜愁人耳。
渺渺江陵道，相思遠不知。近來文卷裏，半是憶君詩。
抱枕無言語，空房獨悄然。誰知盡日臥，非病亦非眠。
絕弦與斷絲，猶有却續時。唯有衷腸斷，應無續得期。
似玉童顏盡，如霜病鬢新。莫驚身頓老，心更老於身。
門閉仍逢雪，廚寒未起煙。貧家重寥落，半爲日高眠。
雪散因和氣，冰開得暖光。春銷不得處，唯有鬢邊霜。
蕭散弓驚雁，分飛劒化龍。悠悠天地內，不死會相逢。
交親過滻別，車馬到江迴。唯有紅藤杖，相隨萬里來。
濕屈青條折，寒飄黃葉多。不知秋雨意，更遣欲如何。
歲時銷旅貌，風景觸鄉愁。牢落江湖意，新年上庾樓。
弄日臨谿坐，尋花繞寺行。時時聞鳥語，處處是泉聲。
火宅煎熬地，霜松摧折身。因知羣動內，易死不過人。
綠螘新醅酒，紅泥小火壚。晚來天欲雪，能飲一杯無。
臨風杪秋樹，對酒長年人。醉貌如霜葉，雖紅不是春。
我抱棲雲志，君懷濟世才。常吟反招隱，那得入山來。
冷碧新秋水，殘紅半破蓮。從來寥落意，不似此池邊。
萬里路長在，六年身始歸。所經多舊館，大半主人非。
歲豐仍節儉，時泰更銷兵。聖念長如此，何憂不太平。
湛露浮堯酒，薰風起舜歌。願同堯舜意，所樂在人和。
霽色鮮宮殿，秋聲脆管弦。聖明千歲樂，歲歲似今年。
紅裾明月夜，碧簟早秋時。好向昭陽宿，天涼玉漏遲。
朝憎鶯百囀，夜妒燕雙棲。不慣經春別，誰知到曉啼。
珠箔籠寒月，紗窗背曉燈。夜來巾上淚，一半是春冰。
關山征戍遠，閨閣別離難。苦戰應顦顇，寒衣不要寬。
南浦淒淒別，西風嫋嫋秋。一看腸一斷，好去莫回頭。
吟詠霜毛句，閑嘗雪水茶。城中展眉處，只是有元家。
霜菊花萎日，風梧葉碎時。怪來秋思苦，緣詠秘書詩。
半朽臨風樹，多情立馬人。開元一株柳，長慶二年春。
南陌傷心別，東風滿把春。莫欺楊柳弱，勸酒勝於人。
奪寵心那慣，尋思倚殿門。不知移舊愛，何處作新恩。
燄短寒缸盡，聲長曉漏遲。年衰自無睡，不是守三尸。
親故尋回駕，妻孥未出關。鳳皇池上月，送我過商山。
坐酌泠泠水，看煎瑟瑟塵。無由持一盌，寄與愛茶人。
雲雨三年別，風波萬里行。愁來正蕭索，況見古人名。
城上鼕鼕鼓，朝衙復晚衙。爲君慵不出，落盡遶城花。
郭外迎人月，湖邊醒酒風。誰留使君飲，紅燭在舟中。
遙羨青雲裏，祥鸞正引雛。自憐滄海伴，老蚌不生珠。
黃壤詎知我，白頭徒憶君。唯將老年淚，一灑故人文。
遺文三十軸，軸軸金玉聲。龍門原上土，埋骨不埋名。
羅敷歛雙袂，樊姬獻一杯。不見舒員外，秋菊爲誰開。
東宮白庶子，南寺遠禪師。何處遙相見，心無一事時。
葷羶停夜食，吟詠散秋懷。笑問東林老，詩應不破齋。
朱欄映晚樹，金魄落秋池。還似錢唐夜，西樓月出時。
上馬行數里，逢花傾一桮。更無停泊處，還是覓君來。
野徑行無伴，僧房宿有期。塗山來去熟，唯是馬蹄知。
久別偶相逢，俱疑是夢中。即今歡樂事，放醆又成空。
翠黛眉低歛，紅珠淚暗銷。從來恨人意，不省似今朝。
池晚蓮芳謝，窗秋竹意深。更無人作伴，唯對一張琴。
歡愛今何在，悲啼亦是空。同爲一夜夢，共過十年中。
清緊如敲玉，深圓似轉簧。一聲腸一斷，能有幾多腸。
半日停車馬，何人在白家。慇懃蕭庶子，愛酒不嫌茶。
習靜心方泰，勞生事漸稀。可憐安穩地，捨此欲何歸。
一雙垂翅鶴，數首解嘲文。總是迂閑物，爭堪伴相君。
老去唯耽酒，春來不著家。去年來校晚，不見洛陽花。
朝榮殊可惜，暮落實堪嗟。若向花中比，猶應勝眼花。
慶弔經過嬾，逢迎跪拜遲。不因時節日，豈覺此身羸。
衆老憂添歲，余衰喜入春。年開第七秩，屈指幾多人。
三杯藍尾酒，一楪膠牙餳。除却崔常侍，無人共我爭。
今朝吳與洛，相憶一欣然。夢得君知否，俱過本命年。
同歲崔何在，同年杜又無。應無藏避處，只有且歡娛。
併失鵷鸞侶，空留麋鹿身。只應嵩洛下，長作獨遊人。
長夜君先去，殘年我幾何。秋風滿衫淚，泉下故人多。
尊裏看無色，杯中動有光。自君拋我去，此物共誰嘗。
世上強欺弱，人間醉勝醒。自君拋我去，此語更誰聽。
漸老只謀歡，雖貧不要官。唯求造化力，試爲駐春看。
山僧對棊坐，局上竹陰清。映竹無人見，時聞下子聲。
小娃撐小艇，偷採白蓮迴。不解藏踪跡，浮萍一道開。
郡守輕詩客，鄉人薄釣翁。解憐徐處士，唯有李郎中。
肩舁仍挈榼，莫怪就君來。秋雨經三宿，無人勸一杯。
朝梳一把白，夜淚千滴雨。可恥垂拱時，老作在家女。
都無看花意，偶到樹邊來。可憐枝上色，一一爲愁開。
風鳴雲外鐘，鶴宿千年松。相思杳不見，月出山重重。
蘇武節旄盡，李陵音信稀。梅當隴上發，人向隴頭歸。
茫茫死復生，惟有古時城。夜半無鳥雀，花枝當月明。
京路馬駸駸，塵勞日向深。蒙泉聊息駕，可以洗君心。
茲晨戒流火，商飇早已驚。雲天收夏色，木葉動秋聲。
風豔霏霏去，羈人處處游。明年縱相見，不在此枝頭。
豈是昧容華，豈不知機織。自是生寒門，良媒不相識。
金爐煙靄微，錦釭殘影滅。出戶獨裴回，落花滿明月。
累年無的信，每夜夢邊城。袖掩千行淚，書封一尺情。
自到西川住，唯君別有情。常逢對門遠，又隔一重城。
艱難別離久，中外往還深。已改當時法，空餘舊日心。
文字元無底，功夫轉到難。苦心三百首，暫請侍郎看。
萬古汨羅深，騷人道不沈。明明唐日月，應見楚臣心。
星落少微宮，高人入古風。幾年才子淚，併寫五言中。
清氣宿我心，結爲清泠音。一夜吟不足，君來相和吟。
敢競桃李色，自呈刀尺功。蝶猶迷剪翠，人豈辨裁紅。
野酌亂無巡，送君兼送春。明年春色至，莫作未歸人。
自君之出矣，寶鏡爲誰明。思君如隴水，長聞嗚咽聲。
自君之出矣，明鏡暗不治。思君如流水，無有窮已時。
春禽猶競囀，夏木忽交陰。稍覺秋山遠，俄驚冬霰深。
壺中冰始結，盤上露初圓。何意瑤池雪，欲奪鶴毛鮮。
道士牛已至，仙家鳥亦來。骨爲神不朽，眼向故人開。
勞魴蓮渚內，汗馬火旂間。平生血誠盡，不獨左輪殷。
已見池盡墨，誰言突不黔。漆身恩未報，貂裘弊豈嫌。
四溟杯淥醑，五嶽髻青螺。揮汗曾成雨，畫地亦成河。
蚊眉自可託，蝸角豈勞爭。欲効絲毫力，誰知螻蟻誠。
八樹拂丹霄，四時青不凋。秋風何處起，先褭最長條。
夾岸復連沙，枝枝搖浪花。月明渾似雪，無處認漁家。
嫋嫋古堤邊，青青一樹煙。若爲絲不斷，留取繫郎船。
綺霞明赤岸，錦纜繞丹枝。楚客正愁絕，西風且莫吹。
游絲何所似，應最似春心。一向風前亂，千條不可尋。
無風纔到地，有風還滿空。緣渠偏似雪，莫近鬢毛生。
花闌鶯亦嬾，不語似含情。何言百囀舌，唯餘一兩聲。
一聲清溽暑，幾處促流年。志士心偏苦，初聞獨泫然。
雨絕蒼苔地，月斜青草階。蛩鳴誰不怨，況是正離懷。
楓岸月斜明，猨啼旅夢驚。愁多腸易斷，不待第三聲。
那言柳亂垂，盡日任風吹。欲識千條恨，和煙折一枝。
傾心曾向日，在手幸搖風。羨爾逢提握，知名自謝公。
幽深紅葉寺，清淨白毫僧。古殿長鳴磬，低頭禮晝燈。
仗順繼皇業，幷吞勢由己。天命屈雄圖，誰歌大風起。
得股肱賢明，能以奇用兵。何事傷客情，何人歸帝京。
雄名垂竹帛，荒陵壓阡陌。終古更何聞，悲風入松栢。
四海兵初偃，平津閣正開。誰知大爐火，還有不然灰。
一株新柳色，十里斷孤城。爲近東西路，長懸離別情。
停橈橫水中，舉目孤煙外。借問吳溪人，誰家有山賣。
松下問童子，言師採藥去。只在此山中，雲深不知處。
香爐一峰絕，頂在寺門前。盡是玲瓏石，時生旦暮煙。
騕褭錦障泥，樓頭日又西。留歡住不住，素齒白銅鞮。
哀怨楊叛兒，駘蕩郎知否。香死博山爐，煙生白門柳。
亂雪從教舞，回風任聽吹。春寒能作底，已被柳條欺。
寒空五老雪，斜月九江雲。鐘聲知何處，蒼蒼樹裏聞。
銀地秋月色，石梁夜溪聲。誰知屐齒盡，爲破煙苔行。
不挂絲纊衣，歸向寒巖棲。寒巖風雪夜，又過巖前溪。
家寄茅洞中，身遊越城下。寧知許長史，不憶陳司馬。
武夷無上路，毛徑不通風。欲共麻姑住，仙城半在空。
一株金染密，數畝碧鮮疎。避暑臨溪坐，何妨直釣魚。
斑多筒簟冷，髮少角冠清。避暑長林下，寒蟬又有聲。
傳聞廢淫祀，萬里靜山陂。欲慰靈均恨，先燒靳尚祠。
遠羨五雲路，逶迤千騎回。遺簪唯一去，貴賞不重來。
不道沙堤盡，猶欺石棧頑。寄言飛白雪，休去打青山。
倒打錢塘郭，長驅白浪花。吞吳休得也，輸却五千家。
生事同漂梗，機心在野船。如何臨逝水，白髮未忘筌。
登巖背山河，立石秋風裏。隱見浙江濤，一尺東溝水。
蘊玉抱清輝，閑庭日瀟灑。塊然天地間，自是孤生者。
流水音長在，青霞意不傳。獨悲形解後，誰聽廣陵絃。
清景持芳菊，涼天倚茂松。名山何必去，此地有羣峰。
賦感鄰人篴，詩留夫子牆。延年如有作，應不用山王。
松倚蒼崖老，蘭臨碧洞衰。不勞鄰舍篴，吹起舊時悲。
偶來冠蓋里，媿是舊三公。自喜無兵術，輕裘上閟宮。
雪覆寒溪竹，風卷野田蓬。四望無竹跡，誰憐孤老翁。
冬逐更籌盡，春隨斗柄回。寒暄一夜隔，客鬢兩年催。
昔日徵黃綺，余慚在鳳池。今來招隱士，恨不見瓊枝。
已被月知處，斬新風到來。無人伴幽境，多取木蘭栽。
怪得北風急，前庭如月輝。天人寧許巧，翦水作花飛。
落日早蟬急，客心聞更愁。一聲來枕上，夢裏故園秋。
連騎出都門，秋蟬噪高柳。落日辭故人，自醉不關酒。
去歲雖無戰，今年未得歸。皇恩何以報，春日得春衣。
挾纊非真纊，分衣是假衣。從今貔武士，不憚戍金微。
初映鉤如線，終銜鏡似鉤。遠澄秋水色，高倚曉河流。
激曲縈飛箭，浮溝泛滿巵。將來山太守，早向習家池。
不資冬日秀，爲作暑天寒。先植誠非鳳，來翔定是鸞。
巉巉雪中嶠，磊磊標方峭。勿爲枕蒼山，還當礎清廟。
雨合飛危砌，天開卷曉窗。齊平聯郭柳，帶繞抱城江。
夾岸凝清素，交枝漾淺淪。味調方薦實，臘近又先春。
噴日舒紅景，通蹊茂綠陰。終期王母摘，不羨武陵深。
疏鑿徒爲巧，圓窪自可澄。倒花紛錯秀，鑑月靜涵冰。
顧渚吳商絕，蒙山蜀信稀。千叢因此始，含霞紫英肥。
繚繞緣雲上，璘玢甃玉聯。高高曾幾折，極目瞰秋鳶。
褊地難層土，因厓遂削成。淺深嵐嶂色，盡向此中呈。
綆汲豈無井，顛崖貴非浚。願灑塵垢餘，一雨根莖潤。
霜樹鳥棲夜，空街雀報明。碧山相倚暮，歸鴈一行斜。
鳳儀常欲附，蚊力自知微。願假罇罍末，膺門自此依。
貂蟬公獨步，鴛鷺我同羣。插羽先飛酒，交鋒便著文。
窮陰初莽蒼，離思漸氛氳。殘雪午橋岸，斜陽伊水濱。
春種一粒粟，秋成萬顆子。四海無閑田，農夫猶餓死。
鋤禾日當午，汗滴禾下土。誰知盤中餐，粒粒皆辛苦。
君詠風月夕，余當童稚年。閑窗讀書罷，偷詠左司篇。
且攀隋宮柳，莫憶江南春。師有懷鄉志，未爲無事人。
雲髻鳳文細，對君歌少年。萬金酬一顧，可惜十千錢。
玉管傾杯樂，春園鬬草情。野花無限意，處處逐人行。
聞道中山酒，一杯千日醒。黃鶯似傳語，勸酒太叮嚀。
紅袂歌聲起，因君始得聞。黃昏小垂手，與我駐浮雲。
相勸醉年華，莫醒春日斜。春風宛陵道，萬里晉陽花。
碧綠草縈堤，紅藍花滿溪。願君常踐蹋，莫使暗萋萋。
萋萋巫峽雲，楚客莫留恩。歲久晉陽道，誰能向太原。
歲酒勸屠蘇，楚聲山鷓鴣。春風入君意，千日不須臾。
上陽宮裏女，玉色楚人多。西信無因得，東遊奈樂何。
曾荅鴈門偈，爲憐同社人。多慙惠休句，偕得此陽春。
窈窕垂澗蘿，蒙茸黃葛花。鴛鴦憐碧水，照影舞金沙。
魂夢天南垂，宿昔萬里道。池臺花氣深，到處生春草。
天地一身在，頭顱五十過。流年消壯志，空使淚成河。
新霽颺林初，蘋花貼岸舒。故鄉今夜月，猶得照孤廬。
樹擁溪邊閣，山浮雨後嵐。白頭歸未得，夢裏望江南。
暝色滄州迥，秋聲玉峽長。只因江上月，不覺過潯陽。
晚泊長江口，寒沙白似霜。年光流不盡，東去水聲長。
越女收龍眼，蠻兒拾象牙。長安千萬里，走馬送誰家。
去歲干戈險，今年蝗旱憂。關西歸戰馬，海內賣耕牛。
騷靈不可見，楚些竟誰聞。欲采蘋花去，滄州隔暮雲。
威名垂萬古，勇力冠當時。回首三分國，何人賦黍離。
暝色護樓臺，陰雲晝未開。一塵無處著，花雨遍蒼苔。
高堂流月明，萬籟不到耳。一聽清心魂，飛絮春紛起。
晚市人煙合，歸帆帶夕陽。棲遲未歸客，猶著錦衣裳。
臥病茅窗下，驚聞兩月過。興來聊賦詠，清婉逼陰何。
窗戶盡蕭森，空堦凝碧陰。不緣冰雪裏，爲識歲寒心。
瘴雨出虹蝀，蠻煙渡江急。嘗聞島夷俗，犀象滿城邑。
落盡萬株紅，無人解繫風。今朝芳徑裏，惆悵錦機空。
夜行無月時，古路多荒榛。山鬼搖把火，自照不照人。
歌者歌未絕，愁人愁轉增。空把琅玕枝，強挑無心燈。
可憐江北女，慣唱江南曲。搖蕩木蘭舟，雙鳧不成浴。
郎爲七上香，妾作籠下灰。歸時即暖熱，去罷生塵埃。
夜裁鴛鴦綺，朝織蒲桃綾。欲試一寸心，待縫三尺冰。
憐時魚得水，怨罷商與參。不如山梔子，却能結同心。
紅顏感暮花，白日同流水。思君若孤燈，一夜一心死。
幼女纔六歲，未知巧與拙。向夜在堂前，學人拜新月。
買地不惜錢，爲多芳桂叢。所期在清涼，坐起聞香風。
行逢葛溪水，不見葛仙人。空拋青竹杖，呪作葛陂神。
萬籟不在耳，寂寥心境清。無妨數莖竹，時有蕭蕭聲。
湘水終日流，湘妃昔時哭。美色已成塵，淚痕猶在竹。
三復招隱吟，不知寒夜深。看看西來月，移到青天心。
萬古湘江竹，無窮奈怨何。年年長春筍，只是淚痕多。
世事知難了，應須問苦空。羞將看花眼，來入梵王宮。
乞巧望星河，雙雙並綺羅。不嫌針眼小，只道月明多。
烏鵲語千回，黃昏不見來。漫教脂粉匣，閉了又重開。
香銷連理帶，塵覆合歡桮。嬾臥相思枕，愁吟夜起來。
笑向卿卿道，躭書夜夜多。出來看玉兔，又欲過銀河。
一種貌如仙，人情要自偏。羅敷有底好，最得使君憐。
自喜尋幽夜，新當及第年。還將天上桂，來訪月中仙。
敢嗟君不憐，自是命不諧。著破三條裙，却還雙股釵。
感郎雙條脫，新破八幅綃。不惜榆莢錢，買人金步搖。
窗牖月色多，坐臥禪心靜。青鬼來試人，夜深弄燈影。
家在洞水西，身作蘭渚客。天晝無纖雲，獨坐空江碧。
古仙煉丹處，不測何歲年。至今空宅基，時有五色煙。
十訪九不見，甚於菖蒲花。可憐雲中月，今夜墮我家。
豁開青冥顛，寫出萬丈泉。如裁一條素，白日懸秋天。
丹砂畫頑石，黃金橫一尺。人世較短長，仙家愛平直。
夜深秋洞裏，風雨報龍歸。何事觸人睡，不教胡蝶飛。
我住浙江西，君去浙江東。日日心來往，不畏浙江風。
醉與江濤別，江濤惜我遊。他年婚嫁了，終老此江頭。
疎散永無事，不眠常夜分。月中松露滴，風引鶴同聞。
年年到此日，瀝酒拜街中。萬戶千門看，無人不送窮。
送窮窮不去，相泥欲何爲。今日官家宅，淹留又幾時。
古人皆恨別，此別恨消魂。只是空相送，年年不出門。
年長歸何處，青山未有家。賞春無酒飲，多看寺中花。
獻壽人皆慶，南山復北堂。從今千萬日，此日又初長。
訪師師不遇，禮佛佛無言。依舊將煩惱，黃昏入宅門。
黃金色未足，摘取且嘗新。若待重陽日，何曾異衆人。
羽毛生未齊，嶛峭醜於雞。夜夜穿籠出，擣衣碪上棲。
臥來扶不起，唯向主人嘶。惆悵東郊道，秋來雨作泥。
荒田一片石，文字滿青苔。不是逢閑客，何人肯讀來。
明明復夜夜，胡子即成翁。唯是真知性，不來生滅中。
爲底胡姬酒，長來白鼻騧。摘蓮拋水上，郎意在浮花。
路行三蜀盡，身及一陽生。賴有殘燈火，相依坐到明。
社後辭巢燕，霜前別蔕蓬。願爲蝴蝶夢，飛去覓關中。
愁聲秋遶杵，寒色碧歸山。送將歡笑去，收得寂寥迴。
驛騎難隨伴，尋山半憶君。蒼崖殘月路，猶數過溪雲。
十夜郡城宿，苦吟身未閑。那堪西郭別，雪路問青山。
相持薄羅扇，綠樹聽鳴蜩。君筵呈妙舞，香汗濕鮫綃。
銀牀梧葉下，便覺漏聲長。露砌蛩吟切，那憐白苧涼。
海上清光發，邊營照轉悽。深閨此宵夢，帶月過遼西。
纖手折芙蕖，花灑羅衫濕。女伴喚回船，前溪風浪急。
旅鴈迎風度，階翻月露華。砧聲鳴夜永，江上幾多家。
登樓一南望，淮樹楚山連。見鴈無書寄，歸吳定此年。
鳧鷖踏波舞，樹色接橫塘。遠近蘼蕪綠，吳宮總夕陽。
玉管朝朝弄，清歌日日新。折花當驛路，寄與隴頭人。
晚日催弦管，春風入綺羅。杏花如有意，偏落舞衫多。
萬里春應盡，三江鴈亦稀。連天漢水廣，孤客未言歸。
入夜秋砧動，千聲起四鄰。不緣樓上月，應爲隴頭人。
蟋蟋鳴洞房，梧桐落金井。爲君裁舞衣，天寒剪刀冷。
妾有羅衣裳，秦王在時作。爲舞春風多，秋來不堪著。
楊柳千尋色，桃花一苑芳。風吹入簾裏，唯有惹衣香。
爲底胡姬酒，長來白鼻騧。摘蓮拋水上，郎意在浮花。
風勁角弓鳴，將軍獵渭城。草枯鷹眼疾，雪盡馬蹄輕。
飛絲惹綠塵，軟葉對孤輪。今朝入園去，物色強著人。
故國三千里，深宮二十年。一聲河滿子，雙淚落君前。
自倚能歌日，先皇掌上憐。新聲何處唱，腸斷李延年。
萬里邊城遠，千山行路難。舉頭唯見日，何處是長安。
漢庭無大議，戎虜幾先和。莫羨傾城色，昭君恨最多。
南風吹五兩，日暮竟陵城。腸斷巴江月，夜蟬何處聲。
南簷架短廊，沙路白茫茫。盡日不歸處，一庭梔子香。
車輪不可遮，馬足不可絆。長怨十字街，使郎心四散。
新人千里去，故人千里來。剪刀橫眼底，方覺淚難裁。
登山不愁峻，涉海不愁深。中擘庭前棗，教郎見赤心。
青青樹中草，託根非不危。草生樹却死，榮枯君可知。
七里垂釣叟，還傍釣臺居。莫恨無姓名，嚴陵不賣魚。
窗中獨自起，簾外獨自行。愁見蜘蛛織，尋思直到明。
碓上米不舂，窗中絲罷絡。看渠駕去車，定是無四角。
不見心相許，徒云脚漫勤。摘荷空摘葉，是底採蓮人。
窗外山魈立，知渠脚不多。三更機底下，摸著是誰梭。
郎去摘黃瓜，郎來收赤棗。郎耕種麻地，今作西舍道。
輕車何草草，獨唱後庭花。玉座誰爲主，徒悲張麗華。
儂居石城下，郎到石城遊。自郎石城出，長在石城頭。
大堤花月夜，長江春水流。東風正上信，春夜特來遊。
自君之出矣，萬物看成古。千尋葶藶枝，爭奈長長苦。
行吟洞庭句，不見洞庭人。盡日碧江夢，江南紅樹春。
高齋長對酒，下客亦霑魚。不爲江南去，還來郡北居。
碧落新樓迥，清池古樹閑。先賢盡爲宰，空看縣南山。
坐見三生事，宗傳一衲來。已知無法說，心向定中灰。
河洛多塵事，江山半舊遊。春風故人夜，又醉白蘋洲。
碧樹吳洲遠，青山震澤深。無人蹤范蠡，煙水暮沈沈。
三十未封侯，顛狂遍九州。平生鏌鎁劍，不報小人讎。
高才何必貴，下位不妨賢。孟簡雖持節，襄陽屬浩然。
首陽山下路，孤竹節長存。爲問無心草，如何庇本根。
寒葉墜清霜，空簾著燼香。生前既無事，何事更悲傷。
蘇武節旌盡，李陵音信稀。花當隴上發，人向隴頭歸。
歲律行將變，君恩竟未回。門前即潮水，朝去暮常來。
偶出送山客，不知遊梵宮。秋光古松下，誰伴一仙翁。
秋樹却逢暖，未凋能幾時。何須尚松桂，搖動暫青枝。
夜情河耿耿，春恨草綿綿。唯有嫦娥月，從今照墓田。
紅燭剪還明，綠尊添又滿。不愁前路長，只畏今宵短。
循涯不知淺，見底似非深。永日無波浪，澄澄照我心。
日下夕陰長，前山凝積翠。白鳥一行飛，聯聯粉書字。
只謂一蒼翠，不知猶數重。晚來雲映處，更見兩三峰。
久喜房廊接，今成道路賒。明朝回首處，此地是天涯。
好覓凌霜質，仍須帶雨栽。須知剖竹日，便是看松來。
一覽斷金集，再悲埋玉人。牙弦千古絕，珠淚萬行新。
馬識青山路，人隨白浪船。別君猶有淚，學道謾經年。
堂閉僊人影，空壇月露初。閑聽道家子，盥漱讀靈書。
滿酌勸童僕，好隨郎馬蹄。春風慎行李，莫上白銅鞮。
閑攜九日酒，共到百花亭。醉裏求詩境，回看島嶼青。
此去非關興，君行不當遊。無因兩處馬，共飲一溪流。
已作亭下別，未忘燈下情。吟今欲就枕，更漏轉分明。
兔邊分玉樹，龍底耀銅儀。會當同鼓吹，不復問官私。
雖匪囊中物，何堅不可鑽。一朝操政柄，定使冠三端。
爾幸無羸角，何用觸吾藩。若是升堂者，還應自得門。
貧女貌非醜，要須緣嫁遲。還似求名客，無媒不及時。
日過千萬家，一家非所依。不及行塵影，猶隨馬蹄歸。
吟想舊經過，花時奈遠何。別來長似見，春夢入關多。
山月吟聲苦，春風引思長。無由及塵土，猶帶杏花香。
夜雨空館靜，幽人起裴回。長安醉眠客，豈知新鴈來。
百鳥有啼時，子規聲不歇。春寒四鄰靜，獨叫三更月。
山寺秋時後，僧家夏滿時。清涼多古跡，幾處有新詩。
客淚如危葉，長懸零落心。況是悲秋日，臨風制不禁。
別遠心更苦，遙將目送君。光華不可見，孤鶴沒秋雲。
靡草似客心，年年亦先死。無由伴花落，暫得因風起。
古木閩州道，驅羸落照間。投村礙野水，問店隔荒山。
香荷疑散麝，風鐸似調琴。不覺清涼晚，歸人滿柳陰。
鴛鴦離別傷，人意似鴛鴦。試取鴛鴦看，多應斷寸腸。
樓倚霜樹外，鏡天無一毫。南山與秋色，氣勢兩相高。
窓外正風雪，擁爐開酒缸。何如釣船雨，蓬底睡秋江。
秋醪雨中熟，寒齋落葉中。幽人本多睡，更酌一樽空。
細算人生事，彭殤共一籌。與愁爭底事，要爾作戈矛。
安邑南門外，誰家板築高。奉誠園裏地，牆缺見蓬蒿。
含煙一株柳，拂地搖風久。佳人不忍折，悵望回纖手。
寺廢竹色死，宦家寧爾留。霜根漸隨斧，風玉尚敲秋。
陶菊手自種，楚蘭心有期。遙知渡江日，正是擷芳時。
籬東菊徑深，折得自孤吟。雨中衣半濕，擁鼻自知心。
陽陵郭門外，陂陁丈五墳。九泉如結友，茲地好埋君。
竹濁蟠小徑，屈折鬬蛇來。三年得歸去，知遶幾千回。
暮景千山雪，春寒百尺樓。獨登還獨下，誰會我悠悠。
雨滴珠璣碎，苔生紫翠重。故關何日到，且看小三峰。
賈傅松醪酒，秋來美更香。憐君片雲思，一去遶瀟湘。
郵亭寄人世，人世寄郵亭。何如自籌度，鴻路有冥冥。
隻影隨驚鴈，單棲鏁畫籠。向春羅袖薄，誰念舞臺風。
春瀨與烟遠，送君孤櫂開。潺湲如不改，愁更釣魚來。
金鑷洗霜鬢，銀觥敵露桃。醉頭扶不起，三丈日還高。
好鳥疑敲磬，風蟬認軋箏。修篁與嘉樹，偏倚半巖生。
鑿破蒼苔地，偷他一片天。白雲生鏡裏，明月落堦前。
雲闊煙深樹，江澄水浴秋。美人何處在，明月萬山頭。
終日求人卜，迴迴道好音。那時離別後，入夢到如今。
舊事參差夢，新程邐迤秋。故人如見憶，時到寺東樓。
穉子牽衣問，歸來何太遲。共誰爭歲月，贏得鬢邊絲。
道泰時還泰，時來命不來。何當離城市，高臥博山隈。
瑤池罷遊宴，良樂委塵沙。遭遇不遭遇，鹽車與鼓車。
漢苑殘花別，吳江盛夏來。唯看萬樹合，不見一枝開。
水色饒湘浦，灘聲怯建溪。淚流迴月上，可得更猿啼。
獨酌芳春酒，登樓已半醺。誰驚一行雁，衝斷過江雲。
荆州一萬里，不如蒯易度。仰首望飛鳴，伊人何異趣。
三日去還住，一生焉再遊。含情碧溪水，重上粲公樓。
前山風雨涼，歇馬坐垂楊。何處芙蓉落，南渠秋水香。
新秋弦管清，時轉遏雲聲。曲盡不知處，月高風滿城。
赤城雲雪深，山客負歸心。昨夜西齋宿，月明琪樹陰。
雲月有歸處，故山清洛南。如何一花發，春夢徧江潭。
夜戰桑乾北，秦兵半不歸。朝來有鄉信，猶自寄征衣。
野寺薜蘿晚，官渠楊柳春。歸心已無限，更送洞庭人。
劍外從軍遠，無家與寄衣。散關三尺雪，回夢舊鴛機。
向晚意不適，驅車登古原。夕陽無限好，只是近黃昏。
巴江可惜柳，柳色綠侵江。好向金鑾殿，移陰入綺窗。
城頭疊鼓聲，城下暮江清。欲問漁陽摻，時無禰正平。
定定住天涯，依依向物華。寒梅最堪恨，常作去年花。
沈約憐何遜，延年毀謝莊。清新俱有得，名譽底相傷。
霧夕詠芙蕖，何郎得意初。此時誰最賞，沈范兩尚書。
無奈巴南柳，千條傍吹臺。更將黃映白，擬作杏花媒。
樂府聞桃葉，人前道得無。勸君書小字，慎莫喚官奴。
撩釵盤孔雀，惱帶拂鴛鴦。蘿薦誰教近，齋時鎖洞房。
昨夜雙鉤敗，今朝百草輸。關西狂小吏，惟喝遶牀盧。
下馬捧椒漿，迎神白玉堂。如何鐵如意，獨自與姚萇。
珠實雖先熟，瓊莩縱早開。流鸎猶故在，爭得諱含來。
衆果莫相誚，天生名品高。何因古樂府，惟有鄭櫻桃。
嘗聞宓妃韈，渡水欲生塵。好借常娥著，清秋踏月輪。
道却橫波字，人前莫謾羞。只應同楚水，長短入淮流。
春日在天涯，天涯日又斜。鶯啼如有淚，爲溼最高花。
風露澹清晨，簾間獨起人。鸎花啼又笑，畢竟是誰春。
帷飄白玉堂，簟卷碧牙牀。楚女當時意，蕭蕭髪彩涼。
遏雲歌響清，回雪舞腰輕。只要君流眄，君傾國自傾。
不見姮娥影，清秋守月輪。月中閑杵臼，桂子擣成塵。
朱實鳥含盡，青樓人未歸。南園無限樹，獨自葉如幃。
陶令棄官後，仰眠書屋中。誰將五斗米，擬換北窗風。
孤蝶小徘徊，翩翾粉翅開。併應傷皎潔，頻近雪中來。
簾垂幕半卷，枕冷被仍香。如何爲相憶，魂夢過瀟湘。
一帶不結心，兩股方安髻。慙愧白茅人，月沒教星替。
剩結茱萸枝，多擘秋蓮的。獨自有波光，綵囊盛不得。
滯雨長安夜，殘燈獨客愁。故鄉雲水地，歸夢不宜秋。
初隨林靄動，稍共夜涼分。窗迥侵燈冷，庭虛近水聞。
花將人共笑，籬外露繁枝。宋玉臨江宅，墻低不礙窺。
無賴夭桃面，平明露井東。春風爲開了，却擬笑春風。
莫歎萬重山，君還我未還。武關猶悵望，何況百牢關。
花房與蜜脾，蜂雄蛺蝶雌。同時不同類，那復更相思。
本是丁香樹，春條結始生。玉作彈碁局，中心亦不平。
嘉瓜引蔓長，碧玉冰寒漿。東陵雖五色，不忍值牙香。
柳枝井上蟠，蓮葉浦中乾。錦鱗與繡羽，水陸有傷殘。
畫屏繡步障，物物自成雙。如何湖上望，只是見鴛鴦。
漢苑殘花別，吳江盛夏來。惟看萬樹谷，不見一枝開。
水色饒湘浦，灘聲怯建溪。淚流迴月上，可得更猨蹄。
胡馬飲河洛，我家從此遷。今來獨垂淚，三十六峰前。
落日五湖遊，煙波處處愁。沈浮千古事，誰與問東流。
渺渺無窮盡，風濤幾日平。年光與人事，東去一聲聲。
花發鳥仍啼，行行路欲迷。二真無問處，虛度武陵溪。
舊山諸隱淪，身在苦無身。莫鎖白雲路，白雲多悞人。
處世曾無著，生前事盡非。一缾兼一衲，南北去如歸。
軋軋弄寒機，功多力漸微。惟憂機上錦，不稱舞人衣。
單棹橫疎雨，江灘秋泊時。花留身住越，月遞夢還秦。
江鄉十年別，京國累日同。在客幾多事，俱付酒杯中。
鶴下紫閣雲，沈沈翠微雨。獨坐正無言，孤莊一聲杵。
虎見修行久，松知夏臘高。寒堂坐風雨，瞑目尚波濤。
獬豸霜中貌，龍鍾病後顏。慘傷此身事，風雪動江山。
無花地亦香，有鶴松多直。向此奚必孤，山僧盡相識。
鶯囀纔間關，蟬鳴旋蕭屑。如何兩鬢毛，不作千枝雪。
顏凋明鏡覺，思苦白雲知。滄洲迷釣隱，紫閣負僧期。
函谷雖云險，黃河已復清。聖心無所隔，空此置關城。
嶙嶙故城壘，荒涼空戍樓。在德不在險，方知王道休。
上苑春先入，中園花盡開。唯餘幽徑草，尚待日光催。
滔滔大江水，天地相終始。經閱幾世人，復歎誰家子。
東望何悠悠，西來晝夜流。歲月既如此，爲心那不愁。
自君之出矣，不復理殘機。思君如滿月，夜夜減清輝。
松葉堪爲酒，春來釀幾多。不辭山路遠，踏雪也相過。
趙氏連城璧，由來天下傳。送君還舊府，明月滿前川。
嶺外音書斷，經冬復歷春。近鄉情更怯，不敢問來人。
家住嵩山下，好采舊山薇。自省遊泉石，何曾不夜歸。
願與道林近，在意逍遙篇。自有靈佳寺，何用沃洲禪。
落花雙樹積，芳草一庭春。玩之堪興異，何必見幽人。
晚入應真理，經行尚未回。房中無俗物，林下有青苔。
出遊杳何處？遲回伊洛間。歸寢忽成夢，宛在嵩丘山。
鳳飛樓伎絕，鸞死鏡臺空。獨憐脂粉氣，猶著舞衣中。
河伯憐嬌態，馮夷要姝妓。寄言遊戲人，莫弄黃河水。
昔日河陽縣，氛氳香氣多。曹娘嬌態盡，春樹不堪過。
北關憐翠幕，不是厭朱樓。故來呈燕頷，報道欲封侯。
粉壁圖仙鶴，昂藏真氣多。鶱飛竟不去，當是戀恩波。
歌舞須連夜，神仙莫放歸。參差隨暮雨，前路濕人衣。
還以金屋貴，留茲寶席尊。江鳧嘯風雨，山鬼泣朝昏。
受脤清邊服，乘驄歷塞塵。當聞漢雪恥，羞共虜和親。
夢澤三秋日，蒼梧一片雲。還將鵷鷺羽，重入鷓鴣羣。
象物行周禮，衣冠集漢都。誰憐事虞舜，下里泣蒼梧。
鸞死鉛妝歇，人亡錦字空。悲端若能減，渭水亦應窮。
亭寒照苦月，隴暗積愁雲。今日山門樹，何處有將軍。
雲日能催曉，風光不惜年。賴逢征客盡，歸在落花前。
寶雞辭舊役，仙鳳歷遺墟。去此近城闕，青山明月初。
客心千里倦，春事一朝歸。還傷北園裏，重見落花飛。
芳屏畫春草，仙杼織朝霞。何如山水路，對面即飛花。
抱琴開野室，攜酒對情人。林塘花月下，別似一家春。
山中蘭葉徑，城外李桃園。豈知人事靜，不覺鳥聲喧。
客念紛無極，春淚倍成行。今朝花樹下，不覺戀年光。
山泉兩處晚，花柳一園春。還持千日醉，共作百年人。
丘壑經塗賞，花柳遇時春。相逢今不醉，物色自輕人。
物外山川近，晴初景靄新。芳郊花柳遍，何處不宜春。
綴葉歸煙晚，乘花落照春。邊城琴酒處，俱是越鄉人。
野煙含夕渚，山月照秋林。還將中散興，來偶步兵琴。
泛泛東流水，飛飛北上塵。歸驂將別櫂，俱是倦遊人。
去驂嘶別路，歸櫂隱寒洲。江臯木葉下，應想故城秋。
江送巴南水，山橫塞北雲。津亭秋月夜，誰見泣離羣。
亂煙籠碧砌，飛月向南端。寂寂離亭掩，江山此夜寒。
久客逢餘閏，他鄉別故人。自然堪下淚，誰忍望征塵。
江上風煙積，山幽雲霧多。送君南浦外，還望將如何。
桂軺雖不駐，蘭筵幸未開。林塘風月賞，還待故人來。
霜華淨天末，霧色籠江際。客子常畏人，何爲久留滯。
野客思茅宇，山人愛竹林。琴尊唯待處，風月自相尋。
小徑偏宜草，空庭不厭花。平生詩與酒，自得會仙家。
亂竹開三徑，飛花滿四鄰。從來揚子宅，別有尚玄人。
風筵調桂軫，月徑引藤杯。直當花院裏，書齋望曉開。
江曠春潮白，山長曉岫青。他鄉臨睨極，花柳映邊亭。
長江悲已滯，萬里念將歸。況屬高風晚，山山黃葉飛。
桂密巖花白，梨疎林葉紅。江臯寒望盡，歸念斷征篷。
久別侵懷抱，他鄉變容色。月下調鳴琴，相思此何極。
雲間征思斷，月下歸愁切。鴻雁西南飛，如何故人別。
朝朝翠山下，夜夜蒼江曲。復此遙相思，清尊湛芳綠。
觀闕長安近，江山蜀路賒。客行朝復夕，無處是鄉家。
帝里金莖去，扶風石柱來。山川殊未已，行路方悠哉。
江漢深無極，梁岷不可攀。山川雲霧裏，遊子幾時還。
九日重陽節，開門有菊花。不知來送酒，若箇是陶家。
盈缺青冥外，東風萬古吹。何人種丹桂，不長出輪枝。
圓魄上寒空，皆言四海同。安知千里外，不有雨兼風。
解落三秋葉，能開二月花。過江千尺浪，入竹萬竿斜。
盤根植瀛渚，交幹橫倚天。舒華光四海，卷葉蔭山川。
上弦明月半，激箭流星遠。落雁帶書驚，啼猿映枝轉。
淒涼徒見日，冥寞詎知年。魂兮不可問，應爲直如弦。
我望風煙接，君行霰雪飛。園亭若有送，楊柳最依依。
江水春沈沈，上有雙竹林。竹葉壞水色，郎亦壞人心。
自嫁單于國，長銜漢掖悲。容顏日憔悴，有甚畫圖時。
厭踐冰霜域，嗟爲邊塞人。思從漠南獵，一見漢家塵。
聞有南河信，傳言殺畫師。始知君念重，更肯惜蛾眉。
陌頭楊柳枝，已被春風吹。妾心正斷絕，君懷那得知。
青樓含日光，綠池起風色。贈子同心花，殷勤此何極。
邀歡空佇立，望美頻迴顧。何時復採菱，江中密相遇。
辟惡茱萸囊，延年菊花酒。與子結綢繆，丹心此何有。
北極嚴氣昇，南至溫風謝。調絲競短歌，拂枕憐長夜。
帷橫雙翡翠，被卷兩鴛鴦。婉態不自得，宛轉君王牀。
旅魂驚塞北，歸望斷河西。春風若可寄，暫爲遶蘭閨。
龍行踏絳氣，天半語相聞。混沌疑初判，洪荒若始分。
萬葉風聲利，一山秋氣寒。曉霜浮碧瓦，落日度朱欄。
兩頷凝清霜，玉爐焚天香。爲我延歲華，得入不死鄉。
樓居半池上，澄影共相空。謝守題詩處，蓮開淨碧中。
山雨留清氣，溪飆送早涼。時回石門步，階下碧雲光。
連簷對雙樹，冬翠夏無塵。未肯慙桃李，成陰不待春。
回塘最幽處，拍水小亭開。莫怪闌干溼，鵁鶄夜宿來。
中峯上翠微，窗曉早霞飛。幾引登山屐，春風踏雪歸。
上結孤圓頂，飛軒出泰清。有時迷處所，梁棟曉雲生。
高亭羣峰首，四面俯晴川。每見晨光曉，階前萬井煙。
秋臺好登望，菡萏發清池。半似紅顏醉，凌波欲暮時。
靜得塵埃外，茶芳小華山。此亭真寂寞，世路少人閑。
石靜如開鏡，山高若聳蓮。筍竿抽玉管，花蔓綴金鈿。
繫馬宮槐老，持杯店菊黃。故交今不見，流恨滿川光。
千里東歸客，無心憶舊遊。挂帆遊□水，高枕到青州。
君住孤山下，煙深夜徑長。轅門渡綠水，遊苑遶垂楊。
樹發花如錦，鶯啼柳若絲。更遊懽宴地，愁見別離時。
南溪抱瓮客，失意自懷羞。晚路誰攜手，殘春自白頭。
童稚苦相問，歸來何太遲。共誰爭歲月，贏得鬢邊絲。
春釀正風流，梨花莫問愁。馬卿思一醉，不惜鷫鸘裘。
曉髮梳臨水，寒塘坐見秋。鄉心正無限，一雁度南樓。
萬壑朝溟海，縈迴歲月多。無如此溝水，咫尺奉天波。
日落江路黑，前村人語稀。幾家深樹裏，一火夜漁歸。
靜中無伴侶，今亦獨隨緣。昨夜離空室，焚香淨去船。
萬木秋霖後，孤山夕照餘。田園無歲計，寒近憶樵漁。
亭樹霜霰滿，野塘鳧鳥多。蕙蘭不可折，楚老徒悲歌。
霹靂振秋岳，折松橫洞門。雲龍忽變化，但覺玉潭昏。
憶昨送君葬，今看墳樹高。尋思後期者，只是益生勞。
萬仞冰峭折，寒聲投白雲。光搖山月墮，我向石牀聞。
深居白雲穴，靜注赤松經。往往龍潭上，焚香禮斗星。
巨靈掌上月，玉女盆中泉。柱史息車看，孤雲心浩然。
道在猜讒息，仁深疾苦除。堯聰能下聽，湯網本來疎。
滻曲鴈飛下，秦原人葬回。丘墳與城闕，草樹共塵埃。
危石江中起，孤雲嶺上還。相逢皆得意，何處是鄉關。
壯士何曾悲，悲即無回期。如何易水上，未歌淚先垂。
曉月千重樹，春煙十里溪。過來還過去，此路不知迷。
樹頂煙微綠，山根菊暗香。何人獨鞭馬，落日上嘉祥。
風蘭舞幽香，雨葉墮寒滴。美人來不來，前山看向夕。
嬰網雖皆困，褰籠喜共歸。無心期爾報，相見莫驚飛。
厭世逃名者，誰能荅姓名。曾聞王樂否，眷取路傍情。
四方無事去，宸豫杪秋來。八水寒光起，千山霽色開。
不信長相憶，擡頭問取天。風吹荷葉動，無夜不搖蓮。
簳蠟爲紅燭，情知不自由。細絲斜結網，爭奈眼相鉤。
高低竹雜松，積翠復留風。路劇陰溪裏，寒生暑氣中。
晚日低霞綺，晴山遠畫眉。春青河畔草，不是望鄉時。
樹發花如錦，鶯啼柳若絲。更游歡宴地，悲見別離時。
爭揮鉤弋手，競聳踏搖身。傷頰詎關舞，捧心非効嚬。
白首成何事，無歡可替悲。空餘酒中興，猶似少年時。
野酌亂無巡，送君兼送春。明年春色至，莫作未歸人。
山空天籟寂，水榭延輕涼。浪定一浦月，藕花閑自香。
桂水依舊綠，佳人本不還。秖應隨暮雨，飛入九疑山。
早覓爲龍去，江湖莫漫遊。須知香餌下，觸口是銛鉤。
根是泥中玉，心承露下珠。在君塘下種，埋沒任春蒲。
客愁看柳色，日日逐春深。蕩漾春風起，誰知歷亂心。
客愁看柳色，日日逐春長。憑送湘流水，綿綿入帝鄉。
借問蓬萊水，誰逢清淺年。傷心雲夢澤，歲歲作桑田。
朱宮紫貝闕，一旦作沙洲。八月還平在，魚蝦不用愁。
益媿千金少，情將一飯殊。恨無泉客淚，盡泣感恩珠。
孤燈照不寐，風雨滿西林。多少關心事，書灰到夜深。
一合相思淚，臨江灑素秋。碧波如會意，却與向西流。
斸盡春山土，辛勤賣藥翁。莫拋破笠子，留作敗天公。
哭爾春日短，支頤長歎嗟。不如半死樹，猶吐一枝花。
獨立蒹葭雨，低飛浦嶼風。須知毛色下，莫入鷺鷥叢。
風荷珠露傾，驚起睡鵁鶄。月落池塘靜，金刀剪一聲。
可惜出羣蹄，毛焦久臥泥。孫陽如不顧，騏驥向誰嘶。
常聞天女會，玉指散天花。莫遣春風裏，紅芳點袈裟。
卑濕長沙地，空拋出世才。已齊生死理，服鳥莫爲災。
寄語雙蓮子，須知用意深。莫嫌一點苦，便擬棄蓮心。
荆臺蘭渚客，寥落共含情。空館相思夜，孤燈照雨聲。
晴氣熏櫻蘂，丰濛雪滿林。請君三斗酒，醉臥白羅岑。
一頃含秋綠，森風十萬竿。氣吹朱夏轉，聲掃碧霄寒。
不見休上人，空傷碧雲思。何處開寶書，秋風海光寺。
團團明月面，冉冉柳枝腰。未入鴛鴦被，心長似火燒。
見面知何益，聞名憶轉深。拳攣荷葉子，未得展蓮心。
欲摘不得摘，如看波上花。若敎親玉樹，情願作蒹葭。
門路穿茶焙，房門映竹煙。會須隨鹿女，乞火到窗前。
不是求心印，都緣愛綠珠。何須同泰寺，然後始爲奴。
既爲金界客，任改淨人名。願掃琉璃地，燒香過一生。
素腕撩金索，輕紅約翠紗。不如欄下水，終日見桃花。
第一龍宮女，相憐是阿誰。好魚輸獺盡，白鷺鎮長飢。
鸂鶒借毛衣，喧呼鷹隼稀。雲披菱藻地，任汝作羣飛。
十年磨一劍，霜刃未曾試。今日把似君，誰爲不平事。
中夜忽自起，汲此百尺泉。林木含白露，星斗在青天。
曉行瀝水樓，暮到懸泉驛。林月值雲遮，山燈照愁寂。
海底有明月，圓於天上輪。得之一寸光，可買千里春。
千巖一尺璧，八月十五夕。清露墮桂花，白鳥舞虛碧。
丈夫未得意，行行且低眉。素琴彈復彈，會有知音知。
莫歎迢遰分，何殊咫尺別。江樓到夜登，還見南臺月。
南遊衡嶽上，東往天台裏。足躡華頂峰，目觀滄海水。
九日不出門，十日見黃菊。灼灼尚繁英，美人無消息。
策杖馳山驛，逢人問梓州。長江那可到，行客替生愁。
四十歸燕字，千年外始吟。已將書北嶽，不用比南金。
對雨思君子，嘗茶近竹幽。儒家鄰古寺，不到又逢秋。
家住錦水上，身征遼海邊。十書九不到，一到忽經年。
曾夢諸侯笑，康囚議脫枷。千根池裏藕，一朵火中花。
一枝青竹榜，泛泛綠萍裏。不見釣魚人，漸入秋塘水。
壯士不曾悲，悲即無回期。如何易水上，未歌先淚垂。
二句三年得，一吟雙淚流。知音如不賞，歸臥故山秋。
聞說到揚州，吹簫有舊遊。人來多不見，莫是上迷樓。
松下問童子，言師採藥去。只在此山中，雲深不知處。
冉冉花明岸，涓涓水繞山。幾時拋俗事，來共白雲閑。
香燈伴殘夢，楚國在天涯。月落子規歇，滿庭山杏花。
廢砌翳薜荔，枯湖無菰蒲。老媼飽藁草，愚儒輸逋租。
隔石覓屐跡，西溪迷雞啼。小鳥擾曉沼，犂泥齊低畦。
三月雪連夜，未應傷物華。只緣春欲盡，留著伴梨花。
客愁看柳色，日日逐春深。蕩漾春風裏，誰知歷亂心。
吳國初成陣，王家欲解圍。拂巾雙雉呌，飄瓦兩鴛飛。
曾話黃陵事，今爲白日摧。老無兒女累，誰哭到泉臺。
東人望歸馬，馬歸蓮峰下。蓮峰與地平，亦不更徵兵。
刀劒作鋤犂，耕田古城下。高秋禾黍多，無地放羊馬。
在鄉身亦勞，在邊腹亦飽。父兄若一處，任向邊頭老。
前杵與後杵，築城聲不住。我願築更高，得見秦皇墓。
秦娥十四五，面白於指爪。羞人夜採桑，驚起戴勝鳥。
牧童見客拜，山果懷中落。晝日驅牛歸，前溪風雨惡。
別來十二月，去到漏天邊。不是因逢閏，還應是隔年。
河冰一夜合，虜騎入靈州。歲歲徴兵去，難防塞草秋。
見說靈州戰，沙中血未乾。將軍日告急，走馬向長安。
帝里春無意，歸山對物華。即應來日去，九陌踏槐花。
君家桂林住，日伐桂枝炊。何事東堂樹，年年待一枝。
一第知何日，全家待此身。空將灞陵酒，酌送向東人。
一去龍門側，千年鳳影移。空餘剪圭處，無復在孫枝。
嶺外音書絕，經年復歷春。近鄉情更怯，不敢問來人。
家住東臯去，好採舊山薇。自省遊泉石，何曾不夜歸。
帶香入鮑肆，香氣同鮑魚。未入猶可悟，已入當何如。
美人如新花，許嫁還獨守。豈無青銅鏡，終日自疑醜。
庭花已結子，巖花猶弄色。誰令生處遠，用盡春風力。
短鬟一如螓，長眉一如蛾。相共棹蓮舟，得花不如他。
手推嘔啞車，朝朝暮暮耕。未曾分得穀，空得老農名。
遠夢如水急，白髮如草新。歸期待春至，春至還送人。
澗草短短青，山月朗朗明。此夜目不掩，屋頭烏啼聲。
別家鬢未生，到城鬢似髪。朝朝臨川望，灞水不入越。
東西是長江，南北是官道。牛羊不戀山，只戀山中草。
阿嬌生漢宮，西施住南國。專房莫相妒，各自有顏色。
蛺蝶空中飛，夭桃庭中春。見他夫婦好，有女初嫁人。
檳榔自無柯，椰葉自無陰。常羨庭邊竹，生笋高於林。
野雀空城飢，交交復飛飛。勿怪官倉粟，官倉無空時。
郎有蘼蕪心，妾有芙蓉質。不辭嫁與郎，築城無休日。
嗚嗚啄人鴉，軋軋上城車。力盡土不盡，得歸亦無家。
築人非築城，圍秦豈圍我。不知城上土，化作宮中火。
寒女面如花，空寂常對影。況我不嫁容，甘爲瓶墮井。
月墮滄浪西，門開樹無影。此時歸夢闌，立在梧桐井。
遊人未入門，花影出門前。將軍來此住，十里無荒田。
見花憶郎面，常願花色新。爲郎容貌好，難有相似人。
但見出門蹤，不見入門跡。却笑山頭女，無端化爲石。
衡門亦無路，何況入西秦。灸病不得穴，徒爲採艾人。
西風吹急景，美人照金井。不見面上花，却恨井中影。
蓮子房房嫩，菖蒲葉葉齊。共結池中根，不厭池中泥。
庭草根自淺，造化無遺功。低回一寸心，不敢怨春風。
千扉不當路，未似開一門。若遣綠珠醜，石家應尚存。
昔人登此地，丘壠已前悲。今日又非昔，春風能幾時。
滄浪臨古道，道上石成塵。自有滄浪峽，誰爲無事人。
百戰未言非，孤軍驚夜圍。山河意氣盡，淚濕美人衣。
月午籬南道，前村半隱林。田翁獨歸處，蕎麥露花深。
野樹花初發，空山獨見時。踟躕歷陽道，鄉思滿南枝。
勸君金屈巵，滿酌不須辭。花發多風雨，人生足別離。
莫問古宮名，古宮空有城。惟應東去水，不改舊時聲。
遠天明月出，照此誰家樓。上有羅衣裳，涼風吹不休。
臺山初罷霧，岐海正分流。漁浦颺來笛，鴻逵翼去舟。
舟中採蓮女，兩兩催妝梳。聞早渡江去，日高來起居。
滄溟八千里，今古畏波濤。此日征南將，安然渡萬艘。
水淺魚爭躍，花深鳥競啼。春光看欲盡，判却醉如泥。
幾經人事變，又見海濤翻。徒起如山浪，何曾洗至冤。
堅輕筇竹杖，一枝有九節。寄與沃洲人，閑步青山月。
把盞非憐酒，持竿不爲魚。唯應嵇叔夜，似我性慵疎。
青樓臨大道，一上一回老。所思終不來，極目傷春草。
花開蝶滿枝，花落蝶還稀。惟有舊巢燕，主人貧亦歸。
勸君金屈巵，滿酌不須辭。花發多風雨，人生足別離。
花開蝶滿枝，花謝蝶還稀。惟有舊巢燕，主人貧亦歸。
壽夭雖云命，榮枯亦大偏。不知雷氏劒，何處更衝天。
擊石易得火，扣人難動心。今日朱門者，曾恨朱門深。
即是春風盡，仍霑夜雨歸。明朝更來此，兼恐落花稀。
生持節操心，死作堅貞鬼。至今墳上春，草木無花卉。
送君若浪水，疊疊愁思起。夢魂如月明，相送秋江裏。
我心豈不平，我目自不明。徒云備雙足，天下何由行。
玳瑁應難比，斑犀定不加。天嫌未端正，滿面與妝花。
杜甫栗亭詩，詩人多在口。悠悠二甲子，題紀今何有。
立石泥功狀，天然詭怪形。未嘗私禍福，終不費丹青。
大朴逐物盡，哀我天地功。爭得榮辱心，灑然歸西風。
念爾風雅魄，幽咽猶能文。空令傷魂鳥，啼破山邊墳。
一歲猶未滿，九泉何太深。唯餘卷書草，相對共傷心。
萬頃湖天碧，一星飛鷺白。此時放懷望，不厭爲浮客。
醒來山月高，孤枕羣書裏。酒渴漫思茶，山童呼不起。
刻石書離恨，因成別後悲。莫言春繭薄，猶有萬重思。
鏤出容刀飾，親逢巧笑難。日中騷客佩，爭奈即闌干。
江上秋聲起，從來浪得名。逆風猶挂席，若不會凡情。
破落古關城，猶能扼帝京。今朝行客過，不待曉雞鳴。
一勺如瓊液，將愚擬望賢。欲知心不變，還似飲貪泉。
山期須早赴，世累莫遲留。忽遇狂風起，閑心不自由。
溪南越鄉音，古柳渡江深。日晚無來客，閑船繫綠陰。
樓殿倚明月，參差如亂峰。宮花半夜發，不待景陽鐘。
閑騎小步馬，獨遶萬年枝。盡日看花足，君王自不知。
玉枕寐不足，宮花空觸簷。梁間燕不睡，應怪夜明簾。
穿煙泉潺湲，觸竹犢觳觫。荒篁香牆匡，熟鹿伏屋曲。
疎杉低通灘，冷鷺立亂浪。草彩欲夷猶，雲容空澹蕩。
侵深尋嶔岑，勢厲衛睥睨。荒王將鄉亡，細麗蔽袂逝。
枍指替製曳，康莊傷荒涼。主虜部伍苦，嬙亡房廊香。
靈氣獨不死，尚能成綺文。如何孤窆裏，猶自讀三墳。
人日兼春日，長懷復短懷。遙知雙綵勝，併在一金釵。
城上一培土，手中千萬杵。築城畏不堅，堅城在何處。
莫歎將軍逼，將軍要却敵。城高功亦高，爾命何勞惜。
君心莫淡薄，妾意正栖託。願得雙車輪，一夜生四角。
春庭曉景別，清露花邐迤。黃蜂一過慵，夜夜棲香蘂。
桃李傍簷楹，無人賞春華。時情重不見，却憶菖蒲花。
南北路何長，中間萬弋張。不知煙霧裏，幾隻到衡陽。
鬢亂羞雲卷，眉空羨月生。中原猶將將，何日重卿卿。
合歡能解恚，萱草信忘憂。盡向庭前種，萋萋特地愁。
玉鍤朝扶鬢，金梯晚下臺。春衫將別淚，一夜兩難裁。
酒旗菰葉外，樓影浪花中。醉帆張數幅，唯待鯉魚風。
巫峽七百里，巫山十二重。年年自雲雨，環佩竟誰逢。
漸入新豐路，衰紅映小橋。渾如七年病，初得一丸銷。
妾住東湖下，郎居南浦邊。閑臨煙水望，認得采菱船。
自古黃金貴，猶沽駿與才。近來簪珥重，無可上高臺。
平分從滿篋，醉擲任成堆。恰莫持千萬，明明買禍胎。
渡口和帆落，城邊帶角收。如何茂陵客，江上倚危樓。
桂冷微停素，峰乾不徧嵐。何谿背林處，猶覆定僧庵。
古態日漸薄，新妝心更勞。城中皆一尺，非妾髻鬟高。
大堤春日暮，驄馬解鏤衢。請君留上客，容妾薦彫胡。
北鴈行行直，東流澹澹春。當時六朝客，還道帝鄉人。
天問復招魂，無因徹帝閽。豈知千麗句，不敵一讒言。
後代稱歡伯，前賢號聖人。且須謀日富，不要道家貧。
聞說融峰下，靈香似反魂。春來正堪采，試爲斸雲根。
淮上能無雨，回頭總是情。蒲帆渾未織，爭得一歡成。
雙眉初出繭，兩鬢正藏鴉。自有王昌在，何勞近宋家。
相對莫辭貧，蓬蒿任塞門。無情是金玉，不報主人恩。
桐露珪初落，蘭風佩欲衰。不知能賦客，何似枉刀兒。
誰在嫖姚幕，能教霹靂車。至今思禿尾，無以代寒葅。
未得同虀杵，何時減藥囊。莫言天帝醉，秦暴不靈長。
雨冷唯添暑，煙初不著春。數枝花纇小，愁殺扈芳人。
聞道陽都女，連娟耳細長。自非黃犢客，不得到雲房。
但服鐶剛子，兼吟曲素詞。須知臣漢客，還見布龍兒。
神燭光華麗，靈祛羽翼生。已傳餐玉粒，猶自買雲英。
閑吟鮑照賦，更起屈平愁。莫引西風動，紅衣不耐秋。
怨鶯新語澀，雙蝶鬬飛高。作箇名春恨，浮生百倍勞。
十萬全師出，遙知正憶君。一心如瑞麥，長作兩岐分。
破檗供朝爨，須憐是苦辛。曉天窺落宿，誰識獨醒人。
旦日思雙屨，明時願早諧。丹青傳四瀆，難寫是秋懷。
聞道更新幟，多應廢舊旗。征衣無伴擣，獨處自然悲。
長短裁浮筠，參差作飛鳳。高樓微月夜，吹出江南弄。
裁得尺錦書，欲寄東飛鳧。脛短翅亦短，雌雄戀菰蒲。
春風等君意，亦解欺桃李。寫得去時真，歸來不相似。
孤光照還沒，轉益傷離別。妾若是嫦娥，長圓不教缺。
前回邊使至，聞道交河戰。坐想鼓鞞聲，寸心攢百箭。
嫁得金吾子，常聞輕薄名。君心如不重，妾腰徒自輕。
山連翠羽屏，草接煙華席。望盡南飛燕，佳人斷消息。
蘭眼擡路斜，鶯脣映花老。金龍傾漏盡，玉井敲冰早。
涼漢清泬寥，衰林怨風雨。愁聽絡緯唱，似與羈魂語。
南雲走冷圭，北籟號空木。年年任霜霰，不減篔簹綠。
歌謠數百種，子夜最可憐。慷慨吐清音，明轉出天然。
絲竹發歌響，假器揚清音。不知歌謠妙，聲勢出口心。
鏤椀傳綠酒，雕鑪薰紫煙。誰知苦寒調，共作白雪弦。
恃愛如欲進，含羞出不前。朱口發豔歌，玉指弄嬌弦。
人傳歡負情，我自未嘗見。三更開門去，始知子夜變。
歲月如流邁，春盡秋已至。熒熒條上花，零落何乃駛。
歲月如流邁，行已及素秋。蟋蟀吟堂前，惆悵使儂愁。
魚戲蓮葉間，參差隱葉扇。鵁鶄𪈺鳿窺，瀲灩無因見。
魚戲蓮葉東，初霞射紅尾。傍臨謝山側，恰值清風起。
魚戲蓮葉西，盤盤舞波急。潛依曲岸涼，正直斜光入。
魚戲蓮葉南，欹危舞煙疊。光搖越鳥巢，影亂吳娃檝。
魚戲蓮葉北，澄陽動微漣。回看帝子渚，稍背鄂君船。
靜煙臨碧樹，殘雪背晴樓。冷天侵極戍，寒月對行舟。
瓊英輕明生，石脉滴瀝碧。玄鉛仙偏憐，白幘客亦惜。
溪空唯容雲，木密不隕雨。迎漁隱映間，安問謳鴉樐。
膚愉吳都姝，眷戀便殿宴。逡巡新春人，轉面見戰箭。
紅櫳通東風，翠珥醉易墜。平明兵盈城，棄置遂至地。
嬰網雖皆困，搴籠喜共歸。無心期爾報，相見莫驚飛。
閑吟秋景外，萬事覺悠悠。此夜若無月，一年虛過秋。
水榭花繁處，春晴日午前。鳥窺臨檻鏡，馬過隔墻鞭。
幾處白煙斷，一川紅樹時。壞橋侵轍水，殘照背邨碑。
伏溜侵堦潤，繁花隔竹香。嬌鶯方曉聽，無事過南塘。
綠樹連邨暗，黃花出陌稀。遠陂春草綠，猶有水禽飛。
孤枕聞鶯起，幽懷獨悄然。地融春力潤，花泛曉光鮮。
亂後他鄉節，燒殘故國春。自憐垂白首，猶伴踏青人。
齒落傷情久，心驚健忘頻。蝸廬經歲客，蠶市異鄉人。
率怕人言謹，閑宜酒韻高。山林若無慮，名利不難逃。
慘慘日將暮，驅羸獨到莊。沙痕傍墟落，風色入牛羊。
新霽田園處，夕陽禾黍明。沙邨平見水，深巷有鷗聲。
白日新年好，青春上國多。街平雙闕近，塵起五雲和。
茶爽添詩句，天清瑩道心。只留鶴一隻，此外是空林。
御禮徵奇策，人心注盛時。從來留振滯，只待濟臨危。
永夜疑無日，危時只賴山。曠懷休戚外，孤跡是非間。
形勝今雖在，荒涼恨不窮。虎狼秦國破，狐兔漢陵空。
秋江共僧渡，鄉淚滴船回。一夜吳船夢，家書立馬開。
花缺傷難綴，鶯喧奈細聽。惜春春已晚，珍重草青青。
堤柳自綿綿，幽人無恨牽。只憂詩病發，莫寄校書牋。
燕語曾來客，花催欲別人。莫愁春又過，看著又新春。
身外都無事，山中久避喧。破巢看乳燕，留果待啼猨。
詩家通籍美，工部與司勳。高賈雖難敵，微官偶勝君。
努力省前非，人生上壽稀。青雲無直道，暗室有危機。
燕拙營巢苦，魚貪觸網驚。豈緣身外事，亦似我勞形。
宿雨川原霽，憑高景物新。陂痕侵牧馬，雲影帶耕人。
十年深隱地，一雨太平心。匣澀休看劒，窗明復上琴。
明時那棄置，多病自遲留。疎磬和吟斷，殘燈照臥幽。
衰鬢閑生少，丹梯望覺危。松須依石長，鶴不傍人卑。
落葉頻驚鹿，連峰欲映鵰。此生詩病苦，此病更蕭條。
旅思又驚夏，庭前長小松。遠峰生貴氣，殘月歛衰容。
林鳥頻窺靜，家人亦笑慵。舊居留穩枕，歸臥聽秋鐘。
華宇知難保，燒來又却修。只應巢燕惜，未必主人留。
幽鳥穿籬去，鄰翁採藥回。雲從潭底出，花向佛前開。
步上短亭久，看回官渡船。江鄉宜晚霽，楚老語豐年。
楚岫接鄉思，茫茫歸路迷。更堪斑竹驛，初聽鷓鴣啼。
帝業山河固，離宮宴幸頻。豈知驅戰馬，只是太平人。
終南最佳處，禪誦出青霄。羣木澄幽寂，疎煙泛泬寥。
兵待皇威振，人隨國步安。萬方休望幸，封岳始鳴鑾。
喪亂家難保，艱虞病懶醫。空將憂國淚，猶擬灑丹墀。
流芳能幾日，惆悵又聞蟬。行在多新貴，幽棲獨長年。
世事嘗艱險，僧居慣寂寥。美香聞夜合，清景見寅朝。
景物皆難駐，傷春復怨秋。旋書紅葉落，擬畫碧雲收。
離亂身偶在，竄跡任浮沈。虎暴荒居逈，螢孤黑夜深。
梅雨和鄉淚，終年共酒衣。殷勤華表鶴，羨爾亦曾歸。
薄膩力偏羸，看看愴別時。東風狂不惜，西子病難醫。
肌細分紅脉，香濃破紫苞。無因留得翫，爭忍折來拋。
幽徑入桑麻，塢西逢一家。編籬薪帶繭，補屋草和花。
借住郊園久，仍逢夏景新。綠苔行屐穩，黃鳥傍窗頻。
菊開猶阻雨，蝶意切於人。亦應知暮節，不比惜殘春。
衰榭當何懺，惟應悔壯圖。磬聲花外遠，人影塔前孤。
色變鶯雛長，竿齊笋籜垂。白頭身偶在，清夏景還移。
蜀妓輕成妙，吳娃狎共纖。晚妝留拜月，卷上水精簾。
獨步荒郊暮，沉思遠墅幽。平生多少事，彈指一時休。
掩謗知迎吠，欺心見強顏。有名人易困，無契債難還。
病來勝未病，名縛便忘名。今日甘爲客，當時注愍征。
暑濕深山雨，荒居破屋燈。此生無懺處，此去作高僧。
不須頻悵望，且喜脫喧囂。亦有終焉意，陂南看稻苗。
樓帶猨吟迥，庭容鶴舞寬。曬書因閱畫，封藥偶和丹。
宴罷論詩久，亭高拜表頻。岸香蕃舶月，洲色海煙春。
驛步堤縈閣，軍城鼓振橋。鷗和湖鴈下，雪隔嶺梅飄。
帶雪南山道，和鐘北闕明。太平當共賀，開化喝來聲。
舴艋猨偷上，蜻蜓燕競飛。樵香燒桂子，苔濕挂莎衣。
溪漲漁家近，煙收鳥道高。松花飄可惜，睡裏灑離騷。
一葉隨西風，君行亦向東。知妾飛書意，無勞待早鴻。
燈影看鬚黑，墻陰惜草青。歲闌悲物我，同是冒霜螢。
且喜安能保，那堪病更憂。可憐藜杖者，真箇種瓜侯。
剩欲逢花折，判須冒雨頻。晴明開漸少，莫怕濕新巾。
小蝶爾何競，追飛不憚勞。遠教羣雀見，寧悟禍梯高。
明日添一歲，端憂奈爾何。衝寒出洞口，猶校夕陽多。
莫話傷心事，投春滿鬢霜。殷勤共尊酒，今歲只殘陽。
得地牡丹盛，曉添龍麝香。主人猶自惜，錦幕護春霜。
羽書傳棧道，風火隔鄉關。病眼那堪泣，傷心不到間。
可是武陵溪，春芳著路迷。花明催曙早，雲膩惹空低。
寶馬跋塵光，雙馳照路旁。喧傳報戚里，明日幸長楊。
虜黠雖多變，兵驕即易乘。猶須勞斥候，勿遣大河冰。
甲子今重數，生涯只自憐。殷勤元日日，欹午又明年。
種花滿西園，花發青樓道。花下一禾生，去之爲惡草。
父耕原上田，子劚山下荒。六月禾未秀，官家已修倉。
鋤田當日午，汗滴禾下土。誰念盤中餐，粒粒皆辛苦。
良人昨日去，明月又不圓。別時各有淚，零落青樓前。
衆鳥各歸枝，烏烏爾不棲。還應知妾恨，故向綠窗啼。
念遠心如燒，不覺中夜起。桃花帶露泛，立在月明裏。
欲別牽郎衣，問郎遊何處。不恨歸日遲，莫向臨邛去。
此地無駐馬，夜中猶走輪。所以路傍草，少於衣上塵。
萱草生堂階，遊子行天涯。慈親倚門望，不見萱草花。
擁棹思悠悠，更深泛積流。唯將一星火，何處宿蘆洲。
東風日邊起，草木一時春。自笑中華路，年年送遠人。
圓魄上寒空，皆言四海同。安知千里外，不有雨兼風。
盈缺青冥外，東風萬古吹。何人種丹桂，不長出輪枝。
先賢憂民詐，觀跡成綱紀。自有書契來，爭及結繩理。
良工指君疑，真玉却非玉。寄言懷寶人，不須傷手足。
自君之出矣，鸞鏡空塵生。思君如明月，明月逐君行。
妾命何太薄，不及宮中水。時時對天顏，聲聲入君耳。
君子慎所履，小人多所疑。尼甫至聖賢，猶爲匡所縻。
秦樓花發時，秦女笑相隨。及到秋風日，飛來欲問誰。
似厭栖寒菊，翩翩占晚陽。愁人如見此，應下淚千行。
愁將萬里身，來伴看花人。何事獨惆悵，故園還又春。
盡道豐年瑞，豐年事若何。長安有貧者，爲瑞不宜多。
艱難別離久，中外往還深。已改當時髪，空餘舊日心。
累年無的信，每夜望邊城。袖掩千行淚，書封一尺金。
自到西川住，惟君別有情。常逢對門遠，又隔一重城。
姓氏司空貴，官班御史卑。老夫如且在，不用歎屯奇。
濁河從北下，清洛向東流。清濁皆如此，何人不白頭。
疊浪與雲急，翠蘭和意香。風流化爲雨，日暮下巫陽。
金閣倚雲開，朱軒犯雪來。三冬辛苦樣，天意似難栽。
一醉六十日，一裘三十年。年華經幾日，日日掉征鞭。
平野有千里，居人無一家。甲兵年正少，日久戍天涯。
天地太蕭索，山川何渺茫。不堪星斗柄，猶把歲寒量。
三年離水石，一旦隱樵漁。爲問青雲上，何人識卷舒。
野水千年在，閑花一夕空。近來浮世狹，何似釣船中。
風雨去愁晚，關河歸思涼。西遊無紫氣，一夕九回腸。
紫府歸期斷，芳洲別思迢。黃金作人世，只被歲寒消。
託根蟠泰華，倚幹蝕莓苔。誰云山澤間，而無梁棟材。
玉人下瑤臺，香風動輕素。畫角弄江城，鳴璫月中墮。
清風搖翠環，涼露滴蒼玉。美人胡不紉，幽香藹空谷。
謝庭漫芳草，楚畹多綠莎。于焉忽相見，歲晏將如何。
金谷風露涼，綠珠醉初醒。珠帳夜不收，月明墮清影。
隨夢入池塘，無心在金谷。春風自年年，吹遍天涯綠。
相聚即爲鄰，煙火自成簇。約伴過前溪，撐破蘼蕪綠。
鵬程三萬里，別酒一千鍾。好景當三月，春光上國濃。
野花紅滴滴，江燕語喃喃。鼓吹翻新調，都亭酒正酣。
登庸趨俊乂，廁用野無遺。起喜賡歌日，明良際會時。
鹽車淹素志，長坂入青雲。老驥春風裏，奔騰獨異羣。
春風吹愁端，散漫不可收。不如古溪水，祗望鄉江流。
新花紅爍爍，舊花滿山白。昔日金張門，狼籍餘廢宅。
回頭語春風，莫向新花叢。我見朱顏人，多金亦成翁。
多金不足惜，丹砂亦何益。更種明年花，春風自相識。
小院無人夜，煙斜月轉明。清宵易惆悵，不必有離情。
霽景明如練，繁英杏正芳。姮娥應有語，悔共雪爭光。
認得前家令，宮人淚滿裾。不知梁佐命，全是沈尚書。
我愛竇高士，棄官仍在家。爲嫌句漏令，兼不要丹砂。
受降城必破，回落隴頭移。蕃道北海北，謀生今始知。
禾黍不陽豔，競栽桃李春。翻令力耕者，半作賣花人。
湘水似伊水，湘人非故人。登臨獨無語，風柳自搖春。
曉陌攜籠去，桑林路隔淮。何如鬬百草，賭取鳳皇釵。
落第春相困，無心惜落花。荆山歸不得，歸得亦無家。
松格一何高，何人號乳毛。霜天寓直夜，媿爾伴閑曹。
賢人骨已銷，墓樹幾榮凋。正直魂如在，齋心願一招。
亂前看不足，亂後眼偏明。却得蓬蒿力，遮藏見太平。
唐昌樹已荒，天意眷文昌。曉入微風起，春時雪滿牆。
暴亂免遺折，森羅賢達名。末郎何所取，叨繼外門榮。
八韻與五字，俱爲時所先。幽魂應自慰，李白墓相連。
細雨溼萋萋，人稀江日西。春愁腸已斷，不在子規啼。
細雨濕淒淒，人稀江日西。春膓已愁斷，不待子規啼。
煙外橈聲遠，天涯幽夢迴。爭知江上客，不是故鄉來。
殘陽楚水畔，獨弔舜時人。不及廟前草，至今江上春。
登高迎送遠，春恨併依依。不得滄洲信，空看白鶴歸。
獵犬諳斜路，宮嬪識認旗。馬前雙兔起，宣爾羽林兒。
小鐙狹鞦鞘，鞍輕妓細腰。有時齊走馬，也學唱交交。
蹀躞巴陵駿，毰毸碧野雞。忽聞仙樂動，賜酒玉偏提。
橋下淺深水，竹間紅白花。酒仙同避世，何用厭長沙。
江海扁舟客，雲山一衲僧。相逢兩無語，若箇是南能。
雖可忘憂矣，其如作病何。淋漓滿襟袖，更發楚狂歌。
細雨桃花水，輕鷗逆浪飛。風頭阻歸櫂，坐睡倚蓑衣。
雲物陰寂歷，竹木寒青蒼。水冷鷺鷥立，煙月愁昏黃。
晚日催弦管，春風入綺羅。杏花如有意，偏落舞衫多。
淚滴珠難盡，容殊玉易銷。儻隨明月去，莫道夢魂遙。
擡鏡仍嫌重，更衣又怕寒。宵分未歸帳，半睡待郎看。
澹月照中庭，海棠花自落。獨立俯閑階，風動鞦韆索。
雨後碧苔院，霜來紅葉樓。閑階上斜日，鸚鵡伴人愁。
酒力滋睡眸，鹵莽聞街鼓。欲明天更寒，東風打窗雨。
羅幕生春寒，繡窗愁未眠。南湖一夜雨，應溼采蓮船。
願結交加夢，因傾瀲灩尊。醒來情緒惡，簾外正黃昏。
氤氳帳裏香，薄薄睡時妝。長吁解羅帶，怯見上空牀。
樓上澹山橫，樓前溝水清。憐山又憐水，兩處總牽情。
溪邊花滿枝，百鳥帶香飛。下有一白鷺，日斜翹石磯。
染亦不可成，畫亦不可得。萇弘未死時，應無此顏色。
目極家山遠，身拘禁苑深。煙霄慙暮齒，麋鹿媿初心。
秋雨空山夜，非君不此來。高於剡溪雪，一棹到門回。
隱隱隔千里，巍巍知幾重。平時未能去，夢斷一聲鐘。
終日衝奔浪，何年墜亂風。謝公堪入詠，目極在雲中。
萬卉春風度，繁花夏景長。館娃人盡醉，西子始新妝。
大海波濤淺，小人方寸深。海枯終見底，人死不知心。
朝喜花豔春，暮悲花委塵。不悲花落早，悲妾似花身。
五里復五里，去時無住時。日將家漸遠，猶恨馬行遲。
茅屋深灣裏，釣船橫竹門。經營衣食外，猶得弄兒孫。
亢陽今已久，嘉雨自雲傾。一點不斜去，極多時下成。
聞鶯纔覺曉，閉戶已知晴。一帶窗間月，斜穿枕上生。
亂世時偏促，陰天日易昏。無言搔白首，憔悴倚東門。
養爾逢多難，常憂學已遲。辟彊爲上相，何必待從師。
莫恨紅裙破，休嫌白屋低。請看京與洛，誰在舊香閨。
夢覺笙歌散，空堂寂寞秋。更聞城角弄，煙雨不勝愁。
井邑斜連北，蓬瀛直倚東。秋高巖溜白，日上海波紅。
對酒何曾醉，尋僧未覺閑。無人不惆悵，終日見南山。
一片寒塘水，尋常立鷺鷥。主人貧愛客，沽酒往吟詩。
碧嶂猿啼夜，新秋雨霽天。誰人愛明月，露坐洞庭船。
澤國多芳草，年年長自春。應從屈平後，更苦不歸人。
北闕新王業，東城入羽書。秋風滿林起，誰道有鱸魚。
在德何夷險，觀風復往還。自能同善閉，中路可無關。
玉關征戍久，空閨人獨愁。寒露濕青苔，別來蓬鬢秋。
人坐青樓晚，鶯語百花時。愁多人易老，斷腸君不知。
北風吹白雲，萬里渡河汾。心緒逢搖落，秋聲不可聞。
息燕歸檐靜，飛花落院閑。不愁愁自著，誰道憶鄉關。
歲窮惟益老，春至却辭家。可惜東園樹，無人也作花。
懷印喜將歸，窺巢戀且依。自知棲不定，還欲向南飛。
兔子死蘭彈，持來挂竹竿。試將明鏡照，何異月中看。
有意嫌兵部，專心望考功。誰知脚蹭蹬，幾落省牆東。
城上風威冷，江中水氣寒。戎衣何日定，歌舞入長安。
此地別燕丹，壯士髪衝冠。昔時人已沒，今日水猶寒。
寫月無芳桂，照日有花菱。不持光謝水，翻將影學冰。
稟質非貪熱，焦心豈憚熬。終知不自潤，何處用脂膏。
凌波起羅襪，含風染素衣。別有知音調，聞歌應自飛。
忌滿光先缺，乘昏影暫流。既能明似鏡，何用曲如鉤。
寒更承夜永，涼夕向秋澄。離心何以贈，自有玉壺冰。
鵝，鵝，鵝，曲項向天歌。白毛浮綠水，紅掌撥清波。
朔風扣羣木，嚴霜凋百草。借問月中人，安得長不老。
北伐雖全趙，東歸不王秦。空歌拔山力，羞作渡江人。
百戰方夷項，三章且代秦。功歸蕭相國，氣盡戚夫人。
萬里人南去，三春雁北飛。不知何歲月？得與爾同歸。
逢時獨爲貴，歷代非無才。隗君亦何幸，遂起黃金臺。
漢庭榮巧宦，雲閣薄邊功。可憐驄馬使，白首爲誰雄。
故鄉今日友，歡會坐應同。寧知巴峽路，辛苦石尤風。
望苑長爲客，商山遂不歸。誰憐北陵井，未息漢陰機。
白雲蒼梧來，氛氳萬里色。聞君太平世，棲泊靈臺側。
有道君匡國，無悶余在林。白雲峨眉上，歲晚來相尋。
天德平無外，關門東復西。不將千里隔，何用一丸泥。
樂奏天恩滿，杯來秋興高。更蒙蕭相國，對席飲醇醪。
聖德垂甘露，天章下大風。又乘黃閣賞，願作黑頭公。
西掖恩華降，南宮命席闌。詎知雞樹後，更接鳳池歡。
秋陰士多感，雨息夜無塵。清樽宜明月，復有平生人。
醉後樂無極，彌勝未醉時。動容皆是舞，出語總成詩。
今日此相送，明年此相待。天上客星回，知君渡東海。
真人降紫氣，邀我丹田宮。遠寄雙飛舄，飛飛不礙空。
大師捐世去，空餘法力在。遠寄無礙香，心隨到南海。
即今三伏盡，尚自在臨邛。歸途千里外，秋月定相逢。
蜀地寒猶暖，正朝發早梅。偏驚萬里客，已復一年來。
客心爭日月，來往預期程。秋風不相待，先至洛陽城。
去國年方晏，愁心轉不堪。離人與江水，終日向西南。
實相歸懸解，虛心暗在通。澄江明月內，應是色成空。
危石江中起，孤雲嶺上還。相逢皆得意，何處是鄉關。
故歲今宵盡，新年明旦來。愁心隨斗柄，東北望春回。
夜風吹醉舞，庭戶對酣歌。愁逐前年少，歡迎今歲多。
桃枝堪辟惡，爆竹好驚眠。歌舞留今夕，猶言惜舊年。
今歲元日樂，不謝往年春。知向來心道，誰爲昨夜人。
耗磨傳茲日，縱橫道未宜。但令不忌醉，翻是樂無爲。
上月今朝減，流傳耗磨辰。還將不事事，同醉俗中人。
春來半月度，俗忌一時閑。不酌他鄉酒，惟堪對楚山。
家居洛陽下，舉目見嵩山。刻作茱萸節，情生造化間。
黃花宜泛酒，青嶽好登高。稽首明廷內，心爲天下勞。
菊酒攜山客，萸囊繫牧童。路疑隨大隗，心似問鴻蒙。
九日重陽數，三秋萬實成。時來謁軒后，罷去坐蓬瀛。
晚節歡重九，高山上五千。醉中知遇聖，夢裏見尋仙。
白首看黃葉，徂顏復幾何。空慙棠樹下，不見政成歌。
獄中生白髮，嶺外罷紅顏。古來相送處，凡得幾人還。
萬里投荒裔，來時不見親。一朝成白首，看取報家人。
董氏嬌嬈性，多爲窈窕名。人隨秋月落，韻入擣衣聲。
粉蘂粘妝簏，金花竭翠條。夜臺無戲伴，魂影向誰嬌。
舊亭紅粉閣，宿處白雲關。春日雙飛去，秋風獨不還。
舞席沾殘粉，歌梁委舊塵。獨傷窗裏月，不見帳中人。
三月時將盡，空房妾獨居。蛾眉愁自結，鬢髪沒情梳。
勁節凌冬勁，芳心待歲芳。能令人益壽，非止麝含香。
客心驚落木，夜坐聽秋風。朝日看容鬢，生涯在鏡中。
忽見寒梅樹，開花漢水濱。不知春色早，疑是弄珠人。
惜別遠相送，却成惆悵多。獨歸回首處，爭那暮山何。
傾酒向漣漪，乘流欲去時。寸心同尺璧，投此報馮夷。
江曲全縈楚，雲飛半自秦。峴山迴首望，如別故鄉人。
浦煙含夜色，冷日轉秋旻。自有沈碑在，清光不照人。
楚岸雲空合，楚城人不來。祗今誰善舞，莫恨廢章臺。
行背青山郭，吟當白露秋。風流無屈宋，空詠古荆州。
晚來漁父喜，網重欲收遲。恐有長江使，金錢願贖龜。
去指龍沙路，徒懸象闕心。夜涼無遠夢，不爲偶聞砧。
霧雲疎有葉，雨浪細無花。穩放扁舟去，江天自有涯。
好日當秋半，層波動旅腸。已行千里外，誰與共秋光。
潤色非東里，官曹更建章。宦遊難自定，來喚櫂船郎。
夜江清未曉，徒惜月光沉。不是因行樂，堪傷老大心。
翳日多喬木，維舟取束薪。靜聽江叟語，盡是厭兵人。
箭漏日初短，汀煙草未衰。雨餘雖更綠，不是採蘋時。
山雨夜來漲，喜魚跳滿江。岸沙平欲盡，垂蓼入船窗。
渚邊新鴈下，舟上獨淒涼。俱是南來客，憐君綴一行。
雲密連江暗，風斜著物鳴。一杯真戰將，笑爾作愁兵。
柳拂斜開路，籬邊數戶村。可能還有意，不掩向江門。
不識相如渴，徒吟子美詩。江清惟獨看，心外更誰知。
牽路沿江狹，沙崩岸不平。盡知行處險，誰肯載時輕。
憔悴異靈均，非讒作逐臣。如逢漁父問，未是獨醒人。
水含秋夜靜，雲帶夕陽高。詩癖非吾病，何妨吮短豪。
帶舟維古岸，還似阻西陵。箕伯無多怒，回頭詎不能。
秋雲久無雨，江燕社猶飛。却笑舟中客，今年未得歸。
帆翅初張處，雲鵬怒翼同。莫愁千里路，自有到來風。
佳節雖逢菊，浮生正似萍。故山何處望，荒岸小長亭。
月下江流靜，村荒人語稀。鷺鴛雖有伴，仍共影雙飛。
斗轉月未落，舟行夜已深。有村知不遠，風便數聲砧。
櫂驚沙鳥迅，飛濺夕陽波。不顧魚多處，應防一目羅。
行到楚江岸，蒼茫人正迷。秪如秦塞遠，格磔鷓鴣啼。
漸覺江天遠，難逢故國書。可能無往事，空食鼎中魚。
岸草連荒色，村聲樂稔年。晚晴貪穫稻，閑却採菱船。
灘淺多遊鷺，江清易見魚。怪來吟未足，秋物欠紅蕖。
蛩響依沙草，螢飛透水煙。夜涼誰詠史，空泊運租船。
睡穩葉舟輕，風微浪不驚。人居蘆葦岸，終夜動秋聲。
自念平生意，曾期一郡符。可知因謫宦，斑鬢入江湖。
水天涼夜月，不是少清光。好景隨人物，秦淮憶建康。
古來多思客，搖落恨江潭。今日秋風至，蕭疎過沔南。
映竹疑村好，穿蘆覺渚幽。漸安無曠土，薑芋當農收。
煙渚復煙渚，畫屏休畫屏。引愁天末去，數點暮山青。
秋風動客心，寂寂不成吟。飛上危檣立，鶯啼報好音。
見底高秋水，開懷萬里天。旅吟還有伴，沙柳數枝蟬。
九日自佳節，扁舟無一杯。曹園舊罇酒，戲馬憶高臺。
兵火有餘燼，貧村纔數家。無人爭曉渡，殘月下寒沙。
渚禽菱芡足，不向稻粱爭。靜宿涼灣月，應無失侶聲。
輕雲未撲霜，樹杪橘初黃。行是知名物，過風過水香。
土曠深耕少，江平遠釣多。平生皆棄本，金革竟如何。
海月非常物，等閑不可尋。披沙應有地，淺處定無金。
風晚冷颼颼，蘆花已白頭。舊來紅葉寺，堪憶玉京秋。
渺渺望天涯，清漣浸赤霞。難逢星漢使，烏鵲日乘槎。
風好來無陣，雲開去有踪。釣歌無遠近，應喜罷艨艟。
吳疆連楚甸，楚俗異吳鄉。謾把罇中物，無人啄蟹黃。
岸綠野煙遠，江紅斜照微。撑開小漁艇，應到月明歸。
雨餘江始漲，漾漾見流薪。曾歎河中木，斯言憶古人。
垂露晚猶濃，清風不易逢。涉江雖已晚，高樹搴芙蓉。
乘舟維夏口，煙野獨行時。不見頭陀寺，空懷幼婦碑。
晚泊武昌岸，津亭疎柳風。數株曾手植，好事憶陶公。
舟航依浦定，星斗滿江寒。若比陰霾日，何妨夜未闌。
近戍離金落，孤岑望火門。惟將知命意，瀟灑向乾坤。
叢菊生堤上，此花長後時。有人還採掇，何必在春期。
景夕殘霞落，秋寒細雨晴。短纓何用濯，舟在月中行。
堤壞漏江水，地坳成野塘。晚荷人不折，留取作秋香。
左宦終何路，攄懷亦自寬。襞牋嘲白鷺，無意喻梟鸞。
樓空人不歸，雲白去時衣。黃鶴無心下，長應笑令威。
白帝朝驚浪，陽臺暮映雲。等閑生險易，世路秪如君。
櫓慢生輕浪，帆虛帶白雲。客船雖狹小，容得瘦將軍。
靜看秋江水，風微浪漸平。人間馳競處，塵土自波成。
風借帆方疾，風回櫂却遲。較量人世事，不校一毫釐。
咫尺愁風雨，匡廬不可登。秪疑雲霧窟，猶有六朝僧。
江草何多思，冬青尚滿洲。誰能驚鵩鳥，作賦爲沙鷗。
幸有煙波興，寧辭筆硯勞。緣情無怨刺，却似反離騷。
沙上獨行時，高吟到楚詞。難將垂岸蓼，盈把當江蘺。
秋寒鷹隼健，逐雀下雲空。知是江湖客，無心擊塞鴻。
幽懷念煙水，長恨隔龍沙。今日滕王閣，分明見落霞。
江流何渺渺，懷古獨依依。漁父非賢者，蘆中但有磯。
風雨正甘寢，雲霓忽曉晴。放歌雖自遣，一歲又崢嶸。
幽思正遲遲，沙邊濯弄時。自憐非博物，猶未識鳧葵。
曾有煙波客，能歌西塞山。落花惟待月，一釣紫菱灣。
千頃水紋細，一拳嵐影孤。君山寒樹綠，曾過洞庭湖。
光闊重湖水，低斜遠鴈行。未曾無興詠，多謝沈東陽。
晚菊繞江壘，忽如開古屏。莫言時節過，白日有餘馨。
日落長亭晚，山門步障青。可憐無酒分，處處有旗亭。
遠岸無行樹，經霜有伴紅。停船搜好句，題葉贈江楓。
身世比行舟，無風亦暫休。敢言終破浪，惟願穩乘流。
數畝蒼苔石，煙蒙鶴卵洲。定因詞客遇，名字始風流。
興閑停桂楫，路好過松門。不負佳山水，還開酒一樽。
短檝休敲桂，孤根自駐萍。自憐非劒氣，空向斗牛星。
高浪如銀屋，江風一發時。筆端降太白，才大語終奇。
細竹漁家路，晴陽看結罾。喜來邀客坐，分與折腰菱。
平湖五百里，江水想通波。不奈扁舟去，其如決計何。
數逢雲斷處，去岸映高山。身到章江日，應猶未得閑。
一灣斜照水，三版順風船。未敢相邀釣，勞生只自憐。
江雨正霏微，江村晚渡稀。何曾妨釣艇，更待得魚歸。
新野舊樓名，潯陽勝賞情。照人長一色，江月共淒清。
願飲西江水，那吟北渚愁。莫教留滯跡，遠比蔡昭侯。
湖口分江水，東流獨有情。常時好風物，誰伴謝宣城。
潯陽江畔菊，應似古來秋。爲問幽棲客，吟時得酒不。
高峯有佳號，千尺倚寒風。若使爐煙在，猶應爲上公。
萬木已清霜，江邊村事忙。故溪黃稻熟，一夜夢中香。
楚水苦縈回，征帆落又開。可緣非直路，却有好風來。
嚴妝垂玉筯，妙舞對清風。無復君王顧，春來起漸慵。
歌咽新翻曲，香銷舊賜衣。陵園春雨暗，不見六龍歸。
寒食月明雨，落花香滿泥。佳人持錦字，無雁寄遼西。
欲剪宜春字，春寒入剪刀。遼陽在何處，莫望寄征袍。
尋僧已寂寞，林下鎖山房。松竹雖無語，牽衣借晚涼。
雨足高田白，披蓑半夜耕。人牛力俱盡，東方殊未明。
月上隨人意，人閑月更清。朱樓高百尺，不見到天明。
槿花不見夕，一日一回新。東風吹桃李，須到明年春。
宰嚭亡吳國，西施陷惡名。浣紗春水急，似有不平聲。
故里琴樽侶，相逢近臘梅。江村買一醉，破淚却成咍。
牧豎持蓑笠，逢人氣傲然。臥牛吹短笛，耕却傍溪田。
欲羨農家子，秋新看刈禾。蘇秦無負郭，六印又如何。
江心秋月白，起柁信潮行。蛟龍化爲人，半夜吹笛聲。
蛙聲近過社，農事忽已忙。鄰婦餉田歸，不見百花芳。
日暮片帆落，江村如有情。獨對沙上月，滿船人睡聲。
吳子愛桃李，月色不到地。明朝欲看花，六宮人不睡。
涼軒待月生，暗裏螢飛出。低迴不稱意，蛙鳴亂清瑟。
月色明如晝，蟲聲入戶多。狂夫自不歸，滿地無天河。
銀缸照殘夢，零淚霑粉臆。洞房猶自寒，何況關山北。
花上斷續雨，江頭來去風。相思春欲盡，未遣酒尊空。
澹澹長江水，悠悠遠客情。落花相與恨，到地一無聲。
白鳥波上棲，見人懶飛起。爲有求魚心，不是戀江水。
三月寒食時，日色濃於酒。落盡牆頭花，鶯聲隔原柳。
獨詔胡衣出，天花落殿堂。他人不敢妬，垂淚向君王。
少壯經勤苦，衰年始浪遊。誰憐不龜手，他處却封侯。
寵極辭同輦，恩深棄後宮。自題秋扇後，不敢怨春風。
十載元正酒，相歡意轉深。自量麋鹿分，只合在山林。
古樹春風入，陽和力太遲。莫言生意盡，更引萬年枝。
青春未得意，見花却如讐。路逢白面郎，醉插花滿頭。
滿眼桃李花，愁人如不見。別有惜花人，東風莫吹散。
長安牡丹開，繡轂輾晴雷。若使花長在，人應看不回。
病起春已晚，曳筇傷綠苔。強攀庭樹枝，喚作花未開。
病起遶庭除，春泥黏屐齒。如從萬里來，骨肉滿面喜。
清猨啼不住，白水下來新。八月莫爲客，夜長愁殺人。
長門春欲盡，明月照花枝。買得相如賦，君恩不可移。
圓光照一海，遠客在孤舟。相憶無期見，中宵獨上樓。
夜泊江門外，歡聲月裏樓。明朝歸去路，猶隔洞庭秋。
滿地梨花白，風吹碎月明。大家寒食夜，獨貯望鄉情。
海燕頻來去，西人獨滯留。天邊又相送，腸斷故園秋。
珠箔映高柳，美人紅袖垂。忽聞半天語，不見上樓時。
十二街如市，紅塵咽不開。灑蹄驄馬汗，沒處看花來。
院似禪心靜，花如覺性圓。自然知了義，爭肯學神仙。
風回山火斷，朝落岸冰高。名終埋不得，骨任朽何妨。
不獨滿池塘，夢中佳句香。春風有餘力，引上古城牆。
當年歌舞時，不說草離離。今日歌舞盡，滿園秋露垂。
三庚到秋伏，偶來松檻立。熱少清風多，開門放山入。
三籬蓋馳道，風烈一無取。時見牧牛童，嗔牛喫禾黍。
出山不得意，謁帝值戈鋋。豈料爲文日，翻成用武年。
一朵又一朵，併開寒食時。誰家不禁火，總在此花枝。
凌春帝子閣，偶眺日移西。浪勢平花塢，帆陰上柳堤。
一種靈苗異，天然體性虛。葉如斜界紙，心似倒抽書。
人莫嫌山小，僧還愛寺靈。殿高神氣力，龍活客丹青。
東園宮草綠，上下飛相逐。君恩不禁春，昨夜花中宿。
種荷玉盆裏，不及溝中水。養雉黃金籠，見草心先喜。
春淚爛羅綺，泣聲抽恨多。莫滴芙蓉池，愁傷連蔕荷。
一朵花葉飛，一枝花光彩。美人惜花心，但願春長在。
貌高清入骨，帝里舊臨壇。出語經相似，行心佛證安。
潺潺伊洛河，寂寞少恩波。鑾駕久不幸，洛陽春草多。
陰陰亭際間，相顧慘離顏。一片雲飛去，嵯峨空魏山。
莫問古宮名，古宮空有城。惟應東去水，不改舊時聲。
遠天明月出，照此誰家樓。上有羅衣裳，涼風吹不休。
南溪有仙澗，咫尺非人間。泠泠松風下，日暮空蒼山。
淚乾紅落臉，心盡白垂頭。自此方知怨，從來豈信愁。
無語與花別，細看枝上紅。明年又相見，還恐是愁中。
兩京作觔賣，五谿無人采。夷夏雖有殊，氣味都不改。
小山壓大山，大山全無力。羞見故鄉人，從此投外國。
青鳥銜葡萄，飛上金井欄。美人恐驚去，不敢捲簾看。
金陵已去國，銅梁忽背飛。失路遠相送，他鄉何日歸。
靈關九折險，蜀道二星遙。乘槎若有便，希泛廣陵潮。
早秋驚葉落，飄零似客心。翻飛未肯下，猶言惜故林。
幻生還幻滅，大幻莫過身。安心自有處，求人無有人。
淼淼三江水，悠悠五嶺關。雁飛猶不度，人去若爲還。
燕山竇十郎，教子有義方。靈椿一株老，丹桂五枝芳。
迎風嘯未已，和雨落穀穀。千枝與萬枝，不如一竿竹。
欲上祝融峰，先登古石橋。鑿開巇嶮處，取路到丹霄。
江畔送行人，千山生暮氛。謝安團扇上，爲畫敬亭雲。
司空猶不作，那敢作司徒。幸有山翁號，如何不見呼。
寒燭照清夜，笙歌隔蘚牆。一從飛燕入，便不見君王。
關河月未曉，行子心已急。佳人無一言，獨背殘燈泣。
歸鳥入平野，寒雲在遠村。徒令睇望久，不復見王孫。
慚老將誰託，勞生每自慙。何當重攜手，風雨滿江南。
胡笳聞欲死，漢月望還生。日華離碧海，雲影散青霄。
石城古岸頭，一望思悠悠。幾許六朝事，不禁江水流。
街鼓侵人急，西傾日欲斜。黃泉無旅店，今夜宿誰家。
大堯登寶位，麟鳳煥宸居。海曲霑恩澤，還生比目魚。
生值揖遜曆，長歌東南春。釣鼇年三十，未見天子巡。
軒轅承化日，羣鳳戲池臺。大樸衰喪後，仲尼生不來。
大道歸孟門，蕭蘭日爭長。想得巢居時，碧江應無浪。
矻矻蓬舍下，慕君麒麟閣。笑殺王子喬，寥天乘白鶴。
杳杳巫峽雲，悠悠漢江水。愁殺幾少年，春風相憶地。
吳洲采芳客，桂棹木蘭船。日晚欲有寄，裴回春風前。
仙家風景晏，浮世年華速。邂逅漢武時，蟠桃海東熟。
南國珊瑚樹，好裁天馬鞭。魚龍不解語，海曲空嬋娟。
周穆恣遊幸，橫天驅八龍。寧知泰山下，日日望登封。
秦國饒羅網，中原絕麟鳳。萬乘巡海回，鮑魚空相送。
秦家無廟略，遮虜續長城。萬姓隴頭死，中原荆棘生。
秦作東海橋，中州鬼辛苦。縱得跨蓬萊，羣仙亦飛去。
隋煬棄中國，龍舟巡海涯。春風廣陵苑，不見秦宮花。
范子相句踐，滅吳成大勳。雖然五湖去，終媿磻溪雲。
麟鳳識翔蟄，聖賢明卷舒。哀哉嵇叔夜，智不及鶢鶋。
戰地三尺骨，將軍一身貴。自古若弔冤，落花少於淚。
楚國千里旱，土龍日已多。九穀竟枯死，好雲閑嵯峨。
漢家三殿色，恩澤若飄風。今日黃金屋，明朝長信宮。
南園杏花發，北渚梅花落。吳女妒西施，容華日消鑠。
山雞理毛羽，自言勝烏鳶。一朝逢鸑鷟，羞死南海邊。
秦家卷衣貴，本是倡家子。金殿一承恩，貂蟬滿鄉里。
魏宮薛家女，秀色傾三殿。武帝鼎湖歸，一身似秋扇。
嬋娟越機裏，織得雙棲鳳。慰此殊世花，金梭忽停弄。
學古三十載，猶依白雲居。每覽班超傳，令人慵讀書。
雄劍久濩落，夜吟秋風起。不是懶爲龍，此非延平水。
朝爲楊柳色，暮作芙蓉好。春風若有情，江山相逐老。
景龍臨太極，五鳳當庭舞。誰信壁間梭，昇天作雲雨。
曾夢諸侯笑，康囚議脫枷。千根池底藕，一朵火中花。
芳草溫陽客，歸心浙水西。臨風青桂檝，幾日白蘋溪。
欲唱玄雲曲，知音復誰是。採掇情未來，臨池畫春水。
恩酬期必報，豈是輙輕生。神劒沖霄去，誰爲平不平。
警露精神異，沖天羽翼新。千年一歸日，誰識令威身。
翠色晴來近，長亭路去遙。無人折煙縷，落日拂溪橋。
顏色尤難近，馨香不易通。朱門金鎖隔，空使怨春風。
競愛松筠翠，皆憐桃李芳。如求濟世廣，桑柘願商量。
徵賦常登限，名山管最多。吏閑民訟少，時得訪煙蘿。
綠蘚深迎步，紅霞爛滿衣。洞天應不遠，鸞鶴向人飛。
茅許仙蹤在，煙霞一境清。夷希何許叩，松徑月空明。
維舟登野岸，因訪故人居。亂後知何處，荆榛匝弊廬。
欲問當年事，耕人都不知。空餘堤上柳，依舊自垂絲。
羣木方憎雪，開花長在先。流鶯與舞蝶，不見許因緣。
年年二月暮，散亂雜飛花。雨過微風起，狂飄千萬家。
一種和風至，千花未放妍。草心並柳眼，長是被恩先。
陰去爲膏澤，晴來媚曉空。無心亦無滯，舒卷在東風。
日覺儒風薄，誰將霸道羞。亂臣無所懼，何用讀春秋。
散誕愛山客，淒涼懷古心。寒風天闕晚，盡日倚軒吟。
松節凌霜久，蓬根逐吹頻。羣生各有性，桃李但爭春。
揜靄愚公谷，蕭寥羽客家。俗人知處所，應爲有桃花。
莫折紅芳樹，但知盡意看。狂風幸無意，那忍折教殘。
朝日城南路，旌旗照綠蕪。使君何處去，桑下覓羅敷。
事與年俱往，情將分共深。莫驚容鬢改，只是舊時心。
暫別勞相送，佳期願莫違。朱顏不須老，留取待郎歸。
拂匣收珠佩，迴燈拭薄妝。莫嫌春夜短，匹似楚襄王。
嶺外春過半，途中火又新。殷勤清遠峽，留戀北歸人。
簪組非無累，園林未是歸。世喧長不到，何必故山薇。
小舫行乘月，高齋臥看山。退公聊自足，爭敢望長閑。
跂石仍臨水，披襟復挂冠。機心忘未得，棊局與魚竿。
勁節生宮苑，虛心奉豫遊。自然名價重，不羨渭川侯。
細韻風中遠，寒青雪後濃。繁陰堪避雨，効用待東封。
碧草垂低岸，東風起細波。橫汾從遊宴，何謝到天河。
昨朝纔解凍，今日又開花。帝力無人識，誰知玩物華。
細麗披金彩，氛氳散遠馨。汎杯頻奉賜，緣解制頹齡。
旌旗赴天臺，溪山曉色開。萬家悲更喜，迎佛送如來。
江楓自蓊鬱，不競松筠力。一葉落漁家，殘陽帶秋色。
自從君去夜，錦幌孤蘭麝。欹枕對銀缸，秦箏綠窗下。
曖曖村煙暮，牧童出深塢。騎牛不顧人，吹笛尋山去。
昨日方髽髻，如今滿頷髯。紫閣無心戀，青山有意潛。
似玉來投獄，拋家去就枷。可憐兩片木，夾却一枝花。
葉似新蒲綠，身如亂錦纏。任君千度剝，意氣自衝天。
新霜染楓葉，皎月借蘆花。廢宅寒塘水，荒墳宿草煙。
中劍斫耳缺，被箭射胛過。爲將須有膽，有膽即無賈。
風起即千里，風回翻問津。沈思宦遊者，何啻使風人。
兩山鬬咽喉，羣石矗牙齒。行客無限怨，橫吞一江水。
渡水采桑歸，蠶老催上機。扎扎得盈尺，輕素何人衣。
採桑知蠶飢，投梭惜夜遲。誰誇羅綺叢，新畫學月眉。
渡溪溪水急，水濺羅衣濕。日暮猶未歸，盈盈水邊立。
素律鑠欲脆，青女妒復稀。月冷天風吹，葉葉乾紅飛。
拂拂生殘暉，層層如裂緋。天風翦成片，疑作仙人衣。
巴江江水色，一帶濃藍碧。仙女瑟瑟衣，風梭晚來織。
塞日穿痕斷，邊鴻背影飛。縹緲浮黃屋，陰沈護御衣。
一朝入紫宮，萬古遺芳塵。至今溪邊花，不敢嬌青春。
海色連四明，仙舟去容易。天籍豈輙問，不是卑朝士。
打起黃鶯兒，莫教枝上啼。啼時驚妾夢，不得到遼西。
丹籍生涯淺，黃泉歸路深。不及江陵樹，千秋長作林。
絲傳園客意，曲奏楚妃情。罕有知音者，空勞流水聲。
二八如同雪，三春類早花。分行向燭轉，一種逐風斜。
秋至皆零落，凌波獨吐紅。托根方得所，未肯即隨風。
向晚小乘遊，朝來新上頭。從來許長袖，未有客難留。
零落多依草，芳香散著人。低簷一枝在，猶占滿堂春。
徒聞管弦切，不見舞腰回。賴有歌梁合，塵飛一半來。
花寒未聚蝶，色豔已驚人。懸知陌上柳，應妒手中春。
嶧陽桐半死，延津劒一沈。如何宿昔內，空負百年心。
畫閣餘寒在，新年舊燕歸。梅花猶帶雪，未得試春衣。
荷葉罩芙蓉，圓青映嫩紅。佳人南陌上，翠蓋立春風。
歸來無所利，骨肉亦不喜。黃犬却有情，當門臥搖尾。
江畔送行人，千山生暮氛。謝安團扇上，爲畫敬亭雲。
石室寒飆警，孫枝雅器裁。坐來山水操，弦斷弔塵埃。
繫纜石城下，恣吟懷暫開。江人橈艇子，將謂莫愁來。
九十九岡遙，天寒雪未消。羸童牽瘦馬，不敢過危橋。
駐馬高溪側，旅人千里情。雁山山下水，還作此泉聲。
恨苦淚不落，耿然東北心。空囊與瘦馬，羈紲意應深。
縱步不知遠，夕陽猶未回。好花隨處發，流水趂人來。
閩越曾爲塞，將軍舊置營。我歌空感慨，西北望神京。
自從別鑾殿，長門幾度春。不知金屋裏，更貯若爲人。
踟躕下山婦，共申別離久。爲問織縑人，何必長相守。
輪如明月盡，羅似薄雲穿。無由重掩笑，分在秋風前。
萬事皆零落，平生不可思。惟餘酒中趣，不減少年時。
燭與人相似，通宵遽白煎。不應須下淚，祗是爲人然。
羅敷初總髻，蕙芳正嬌小。月落始歸船，春眠恆著曉。
何處期郎遊，小苑花臺間。相憶不可見，且復乘月還。
別前花照路，別後露垂葉。歌舞須及時，如何坐悲妾。
碧玉上官妓，出入千花林。珠被玳瑁牀，感郎情意深。
洛浦風流雪，陽臺朝暮雲。聞琴不肯聽，似妒卓文君。
君爲河邊草，逢春心剩生。妾如臺上鏡，得照始分明。
自君之出矣，梁塵靜不飛。思君如滿月，夜夜減容輝。
自君之出矣，寶鏡爲誰明。思君如隴水，常聞嗚咽聲。
漢國山河在，秦陵草樹深。暮雲千里色，無處不傷心。
天若無雪霜，青松不如草。地若無山川，何人重平道。
一日天無風，四溟波盡息。人心風不吹，波浪高百尺。
狂風拔倒樹，樹倒根已露。上有數枝藤，青青猶未悟。
午醉醒來晚，無人夢自驚。夕陽如有意，長傍小窗明。
舉意三江竭，興心四海枯。南游李邕死，北望宋珪殂。
刺舉官猶屈，風謠政已成。行看換龜組，奏最謁承明。
窮通皆是運，榮辱豈關身。不願門前客，看時逢故人。
意氣青雲裏，爽朗煙霞外。不羨一囊錢，唯重心襟會。
欲囀聲猶澀，將飛羽未調。高風不借便，何處得遷喬。
荒郊昨夜雪，羸馬又須行。四顧無人迹，雞鳴第一聲。
季子讓社稷，又能聽國風。寧知千載後，蘋藻冷祠宮。
拂塵開按匣，何事獨顰眉。古調俗不樂，正聲君自知。
魏王銅雀妓，日暮管弦清。一見西陵樹，心悲舞不成。
夢裏君王近，宮中河漢高。秋風能再熱，團扇不辭勞。
迤邐清居臺，連延白雲外。側聆天上語，下視飛鳥背。
寶臺侵漢遠，金地接霞高。何必遊天外，忻此契盧敖。
綠葉紅英遍，僊經自討論。偶移巖畔菊，鋤斷白雲根。
托根雖異所，飄葉早相依。因風若有便，更共入雲飛。
青鷁苦幽獨，隔江相對稀。夜寒蘆葉雨，空作一聲歸。
汾桂秋水闊，宛似到閶門。惆悵江湖思，惟將南客論。
城外升山寺，城中望宛然。及登無半日，欲到已經年。
去國投茲土，編茅隱舊蹤。年年秋水上，獨對數株松。
北斗七星高，哥舒夜帶刀。至今窺牧馬，不敢過臨洮。
偶來松樹下，高枕石頭眠。山中無曆日，寒盡不知年。
靜居青嶂裏，高嘯紫煙中。塵世連仙界，瓊田前路通。
羨君初拜職，嗟我獨無名。且是正員尉，全勝兼試卿。
石沈遼海闊，劒別楚山長。會合知無日，離心滿夕陽。
雨滴空堦曉，無心換夕香。井梧花落盡，一半在銀床。
寒花護月色，墜葉占風音。茲夕無塵慮，高雲共片心。
野坐分苔席，山行繞菊叢。雲衣惹不破，秋色望來空。
冰溪時咽絕，風櫪方軒舉。此處不斷腸，定知無斷處。
沙鳥浮還沒，山雲斷復連。櫂穿波底月，船壓水中天。
瀑溜聞窗外，晴風逼座間。挂冠徒有意，芳桂杳難攀。
蓮衣宜著雨，竹錫好隨雲。見鶴還應養，逢鷗自作羣。
掃葉隨風便，澆花趁日陰。閑雲生不雨，病葉落非秋。
舊寵悲秋扇，新恩寄早春。聊題一片葉，將寄接流人。
一入深宮裏，無由得見春。題詩花葉上，寄與接流人。
流水何太急，深宮盡日閑。殷勤謝紅葉，好去到人間。
玉燭製袍夜，金刀呵手裁。鎖寄千里客，鎖心終不開。
已漏風聲罷，繩持也不禁。一從經落後，無復有貞心。
別路雲初起，離亭葉正飛。所嗟人異鴈，不作一行歸。
我壻去重湖，臨窗泣血書。殷勤憑燕翼，寄與薄情夫。
路掃飢寒跡，天哀志氣人。休零離別淚，攜手入西秦。
疇昔鴛鴦侶，朱門賀客多。如今無此事，好去莫相過。
昨夜巫山中，失却陽臺女。朝來香閣裏，獨伴楚王語。
昔別容如玉，今來鬢若絲。淚痕應共見，腸斷阿誰知。
日月金輪動，旃檀碧樹秋。塔分鴻鴈翅，鐘挂鳳凰樓。
平生偏好酒，勞爾勸吾餐。但得杯中滿，時光度不難。
溶溶溪口雲，纔向溪中吐。不復歸溪中，還作溪中雨。
此君臨此池，枝低水相近。碧色綠波中，日日流不盡。
沙頭一水禽，鼓翼揚清音。只待高風便，非無雲漢心。
綠影競扶疎，紅姿相照灼。不學桃李花，亂向春風落。
儂既剪雲鬟，郎亦分絲髮。覓向無人處，綰作同心結。
夜夜不成寐，擁被啼終夕。郎不信儂時，但看枕上跡。
何時得成匹，離恨不復牽。金針刺菡萏，夜夜得見蓮。
相逢逐涼候，黃花忽復香。顰眉臘月露，愁殺未成霜。
明窗弄玉指，指甲如水晶。翦之特寄郎，聊當攜手行。
寄語閨中娘，顏色不常好。含笑對棘實，歡娛須是棗。
良會終有時，勸郎莫得怒。薑蘖畏春蠶，要綿須辛苦。
醉夢幸逢郎，無奈烏啞啞。中山如有酒，敢借千金價。
信使無虛日，玉醞寄盈觥。一年一日雨，底事太多晴。
繡房擬會郎，四窗日離離。手自施屏障，恐有女伴窺。
相思百餘日，相見苦無期。褰裳摘藕花，要蓮敢恨池。
金盆盥素手，焚香誦普門。來生何所願，與郎爲一身。
花池多芳水，玉杯挹贈郎。避人藏袖裏，溼却素羅裳。
感郎金鍼贈，欲報物俱輕。一雙連素縷，與郎聊定情。
寒風響枯木，通夕不得臥。早起遣問郎，昨宵何以過。
得郎日嗣音，令人不可覩。熊膽磨作墨，書來字字苦。
輕巾手自製，顏色爛含桃。先懷儂袖裏，然後約郎腰。
儂贈綠絲衣，郎遺玉鉤子。即欲繫儂心，儂思著郎體。
待月西廂下，迎風戶半開。拂牆花影動，疑是玉人來。
棄置今何道，當時且自親。還將舊來意，憐取眼前人。
金刀翦紫羢，與郎作輕履。願化雙仙鳧，飛來入閨裏。
可惜春時節，依前獨自遊。無端兩行淚，長只對花流。
誰家少年兒，心中暗自欺。不道終不可，可即恐郎知。
白露溼庭砌，皓月臨前軒。此時去留恨，含思獨無言。
春來南鴈歸，日去西蠶遠。妾思粉何極，客遊殊未返。
脉脉長攄氣，微微不離心。叩頭從此去，煩惱阿誰禁。
天漢涼秋夜，澄澄一鏡明。山空猨屢嘯，林靜鵲頻驚。
年年人自老，日日水東流。庭芳自搖落，永念結中腸。
黃鳥翻紅樹，青牛臥綠苔。渚宮歌舞地，輕霧鎖樓臺。
天漢涼秋夜，澄澄一鏡明。山空猨屢嘯，林靜鶴頻驚。
紅葉醉秋色，碧溪彈夜弦。佳期不可再，風雨杳如年。
珠簾半牀月，青竹滿林風。何事今宵景，無人解語同。
不喜秦淮水，生憎江上船。載兒夫壻去，經歲又經年。
借問東園柳，枯來得幾年。自無枝葉分，莫怨太陽偏。
莫作商人婦，金釵當卜錢。朝朝江口望，錯認幾人船。
那年離別日，只道住桐廬。桐廬人不見，今得廣州書。
昨日勝今日，今年老去年。黃河清有日，白髮黑無緣。
昨日北風寒，牽船浦裏安。潮來打纜斷，搖櫓始知難。
氣餘三五喘，花剩兩三枝。話別一尊酒，相邀無後期。
日下西塞山，南來洞庭客。晴空白鳥度，萬里秋光碧。
花開不同賞，花落不同悲。欲問相思處，花開花落時。
攬草結同心，將以遺知音。春愁正斷絕，春鳥復哀吟。
風花日將老，佳期猶渺渺。不結同心人，空結同心草。
那堪花滿枝，翻作兩相思。玉筯垂朝鏡，春風知不知。
許廁高齋唱，涓泉定不如。可憐譙記室，流水滿禪居。
獵蕙微風遠，飄弦唳一聲。林梢鳴淅瀝，松徑夜淒清。
魄依鉤樣小，扇逐漢機團。細影將圓質，人間幾處看。
露滌清音遠，風吹數葉齊。聲聲似相接，各在一枝棲。
雙棲綠池上，朝暮共飛還。更憶將雛日，同心蓮葉間。
綠英滿香砌，兩兩鴛鴦小。但娛春日長，不管秋風早。
聞道邊城苦，今來到始知。羞將門下曲，唱與隴頭兒。
黠虜猶違命，烽煙直北愁。却教嚴譴妾，不敢向松州。
尺素如殘雪，結爲雙鯉魚。欲知心裏事，看取腹中書。
百尺井欄上，數株桃已紅。念君遼海北，拋妾宋家東。
吾心似秋月，碧潭清皎潔。無物堪比倫，教我如何說。
碧澗泉水清，寒山月華白。默知神自明，觀空境逾寂。
瞋是心中火，能燒功德林。欲行菩薩道，忍辱護真心。
閑自訪高僧，煙山萬萬層。師親指歸路，月挂一輪燈。
閑遊華頂上，日朗晝光輝。四顧晴空裏，白雲同鶴飛。
多少天台人，不識寒山子。莫知真意度，喚作閑言語。
身著空花衣，足躡龜毛履。手把兔角弓，擬射無明鬼。
沙門不持戒，道士不服藥。自古多少賢，盡在青山脚。
家有寒山詩，勝汝看經卷。書放屏風上，時時看一徧。
嗟見世間人，永劫在迷津。不省這箇意，修行徒苦辛。
本來無一物，亦無塵可拂。若能了達此，不用坐兀兀。
羊皮贖去士，馬革歛還尸。天下方無事，孝廉非哭時。
去住俱爲客，分悲損性情。共作無期別，誰能訪死生。
我行之數萬，愁緒百重思。那教六尺影，獨步五天陲。
上將可陵師，匹士志難移。如論惜短命，何得滿長祇。
衆美仍羅列，羣英已古今。也知生死分，那得不傷心。
苦見人間世，思歸洞裏天。縱令山鳥語，不廢野人眠。
垂涕憑回信，爲語柳園人。情知獨難守，又是一陽春。
天台衆峯外，華頂當寒空。有時半不見，崔嵬在雲中。
古墓石稜稜，寒雲晚景凝。空悲虎溪月，不見鴈門僧。
極目觀前境，寂寞無一人。迴頭看後底，影亦不隨身。
十方同聚會，個個學無爲。此是選佛場，心空及第歸。
西塞長雲盡，南湖片月斜。漾舟人不見，臥入武陵花。
一見嵩山老，吾生恨太遲。問君年幾許，曾出上皇時。
不住東林寺，雲泉處處行。近臣那得識，禪客本無名。
未到無爲岸，空憐不繫舟。東山白雲意，歲晚尚悠悠。
山僧雖不飲，酤酒引陶潛。此意無人別，多爲俗士嫌。
峰色秋天見，松聲靜夜聞。影孤長不出，行道在寒雲。
只將陶與謝，終日可忘情。不欲多相識，逢人懶道名。
山僧不厭野，才子會須狂。何處銷君興，春風擺綠楊。
漢家儀禮盛，名教出諸顏。更見尚書後，能文在子山。
常愛西林寺，池中月出時。芭蕉一片葉，書取寄吾師。
欹枕聽寒更，寒更發還住。一夜千萬聲，幾聲到君處。
山頂東西寺，江中旦暮潮。歸心不可到，松路在青霄。
九日山僧院，東籬菊也黃。俗人多泛酒，誰解助茶香。
不意入前溪，愛溪從錯落。清清鑑不足，非是深難度。
我欲長生夢，無心解傷別。千里萬里心，只似眼前月。
欲問采靈藥，如何學無生。愛鶴頗似君，且非求仙情。
清淺白沙灘，綠蒲尚堪把。家住水東西，浣紗明月下。
夜夜憶故人，長教山月待。今宵故人至，山月知何在。
人生分已定，富貴豈妄來。不見海底泥，飛上成塵埃。
西底空流水，東垣但聚雲。最傷梅嶺望，花雪正紛紛。
不慣人間別，多應忘別時。逢山又逢水，只畏却來遲。
常隨山上下，忽限江南北。共是忘情人，何繇肯相憶。
林杪不可分，水步遙難辨。一片山翠邊，依稀見村遠。
疎陰花不動，片景松梢度。夏日舊來長，佳遊何易暮。
誰高齊公子，泣聽雍門琴。死且何足傷，殊非達人心。
獨高庭中鶴，意遠貴氛埃。有時青冥遊，顧我還下來。
白雲琅玕色，一片生虛無。此物若無心，若何卷還舒。
樂禪心似蕩，吾道不相妨。獨悟歌還笑，誰言老更狂。
偶然寂無喧，吾了心性源。可嫌蟲食木，不笑鳥能言。
虜語嫌不學，胡音從不翻。說禪顛倒是，樂殺金王孫。
真隱須無矯，忘名要似愚。只將兩條事，空却漢潛夫。
天公何時有，談者皆不經。誰道賢人死，今爲傅說星。
吾道本無我，未曾嫌世人。如今到城市，彌覺此心真。
春歌已寂寂，古水自涓涓。徒誤時人輩，傷心作逝川。
乞我百萬金，封我異姓王。不如獨悟時，大笑放清狂。
天女來相試，將花欲染衣。禪心竟不起，還捧舊花歸。
野外有一人，獨立無四隣。彼見是我身，我見是彼身。
花開滿樹紅，花落萬枝空。唯餘一孕在，明日定隨風。
古塚密於草，新墳侵官道。城外無閑地，城中人又老。
爲憶南遊人，移家大堤住。千帆萬帆來，盡過門前去。
多求待心足，未足旋傾覆。明知貪者心，求榮不求辱。
路逢一老翁，兩鬢白如雪。一里二里行，四回五回歇。
自拳五色裘，迸入他人宅。却捉蒼頭奴，玉鞭打一百。
面白如削玉，猖狂曲江曲。馬上黃金鞍，適來新賭得。
夢到海中山，入箇白銀宅。逢見一道士，稱是李八伯。
三四仙女兒，身著瑟瑟衣。手把明月珠，打落金色梨。
車渠地無塵，行至瑤池濱。森森椿樹下，白龍來嗅人。
我有一端綺，花彩鸞鳳羣。佳人金錯刀，何似裁此文。
撐船碧江上，春日何遲遲。汀花最深處，拾得鴛鴦兒。
漁父無憂苦，水仙亦何別。眠在綠葦邊，不知釣筒發。
樵叟無憂苦，地仙亦何別。茆屋岸花中，弄孫頭似雪。
扣舷得新詩，茶煮桃花水。㠔㠔數片帆，去去殊未已。
仁政無不及，乳獺將子行。誰家苦竹林，中有讀書聲。
山花雨打盡，滿地如爛錦。遠尋鷓鴣雛，拾得一團蕈。
大牛苦耕田，乳犢望似泣。萬事皆天意，綠草頭蕺蕺。
斜陽射破冢，髑髏半出地。不知誰氏子，猶自作意氣。
荒岸燒未死，白雲癡不動。極目無人行，浪打取魚籠。
霜月夜裴回，樓中羌笛催。曉風吹不盡，江上落殘梅。
夜雨山草濕，爽籟雜枯木。閑吟笁仙偈，清絕過于玉。
落日碧江靜，蓮唱清且閑。更尋花發處，借月過前灣。
昨夜楚鐘鳴，飛霜下楚城。定知遷客鬢，先向鑑中生。
高步南山南，高歌北山北。數載買柑橙，山資近又足。
潔白雖堪愛，腥膻不那何。到頭從所欲，還汝舊滄波。
君到香山寺，探幽莫損神。且尋風雅主，細看樂天真。
一水遶孤島，閑門掩春草。曾無長者轍，枉此問衰老。
祗愛滿我腹，爭如滿害身。到頭須撲破，却散與他人。
春風有何情，旦暮來林園。不問桃李主，吹落紅無言。
故園歸未得，此日意何傷。獨坐水邊草，水流春日長。
雲鶴性孤單，爭堪名利關。銜恩雖入國，辭命却歸山。
鏡湖中有月，處士後無人。荻笋抽高節，鱸魚躍老鱗。
山上天將近，人間路漸遙。誰當雲裏見，知欲渡仙橋。
嵯峨山上石，歲歲色長新。若使盡成寶，誰爲知己人。
徐徐東海出，漸漸上天衢。此夜一輪滿，清光何處無。
枕有思鄉淚，門無問疾人。塵埋牀下履，風動架頭巾。
寺隔殘潮去，採藥過泉聲。林塘秋半宿，風雨夜深來。
去歲無田種，今春乏酒材。從他花鳥笑，佯醉臥樓臺。
下調無人睬，高心又被瞋。不知時俗意，教我若爲人。
入市非求利，過朝不爲名。有時隨俗物，相伴且營營。
遮莫鼕鼕動，須傾滿滿杯。金吾如借問，但道玉山頹。
照水冰如鑑，掃雪玉爲塵。何須問今古，便是上皇人。
平昔同邑里，經年不相思。今日成遠別，相對心悽其。
人驚此路險，我愛山前深。猶恐佳趣盡，欲行且沈吟。
故人住南郭，邀我對芳樽。歡暢日云暮，不知城市喧。
美人梳洗時，滿頭間珠翠。豈知兩片雲，戴却數鄉稅。
素面已云妖，更著花鈿飾。臉橫一寸波，浸破吳王國。
美人梳洗時，滿頭間珠翠。豈知兩片雲，戴却數鄉稅。
一粒紅稻飯，幾滴牛頷血。珊瑚枝下人，銜杯吐不歇。
素面已云妖，更著花鈿餙。臉橫一寸波，浸破吳王國。
華州回道人，來到岳陽城。別我遊何處，秋空一劒橫。
少飲欺心酒，休貪不義財。福因慈善得，禍向巧姦來。
宮門一閑入，臨水憑欄立。無人知我來，朱頂鶴聲急。
風軟景和煦，異香馥林塘。登高一長望，信美非吾鄉。
燕市人皆去，函關馬不歸。若逢山下鬼，環上繫羅衣。
得飲攄公酒，復登攄公舟。便得神體清，超遙曠無憂。
世有無窮事，生知遂百春。問程方外路，宜是上清人。
露下瑤簪濕，雲生石室寒。星壇鸞鶴舞，丹竈虎龍蟠。
琴彈碧玉調，藥鍊白硃砂。解醞頃刻酒，能開非時花。
愁見唱陽春，令人離腸結。郎去未歸家，柳自飄香雪。
常欲棲山島，閑眠玉洞寒。丹哥時引舞，來去跨雲鸞。
玉幢亘碧虛，此乃真人居。裴回仍未進，邪省猶難除。
日落煙水黯，驪珠色豈昏。寒光射萬里，霜縞遍千門。
玉魄東方開，嫦娥逐影來。洗心兼滌目，怳若遊春臺。
清波滔碧天，烏藏黯黮連。二儀不辨處，忽吐清光圓。
無事到揚州，相攜上酒樓。藥囊爲贈別，千載更何求。
清秋無所事，乘露出遙天。憑杖樵人語，相期白永年。
酒盡君莫沽，壺傾我當發。城市多囂塵，還山弄明月。
此響非俗響，心知是靈仙。不曾離耳裏，高下如秋蟬。
入夜聲則厲，在晝聲則微。神靈斥衆惡，與我作風威。
妙響無住時，晝夜常輪迴。那是偶然事，上界特使來。
何以辨靈應，事須得梯媒。自從靈響降，如有真人來。
存念長在心，展轉無停音。可憐清爽夜，靜聽秋蟬吟。
彩雲入帝鄉，白鶴又回翔。久留深不可，蓬島路遐長。
空愛長生術，不是長生人。今日洛川別，可惜洞中春。
人世徒紛擾，其生似夢華。誰言今昔裏，俯首視雲霞。
幾劫澄煩思，今身僅小成。誓將雲外隱，不向世間存。
綽約離塵世，從容上太清。雲衣無綻日，鶴駕沒遙程。
華嶽無三尺，東瀛僅一杯。入雲騎彩鳳，歌舞上蓬萊。
共作雲山侶，俱辭世界塵。靜思前日事，拋却幾年身。
河漢雖云闊，三秋尚有期。情人終已矣，良㑹更何時。
朱閣臨清溪，瓊宮銜紫房。佳情期在此，只是斷人腸。
人世將天上，由來不可期。誰知一迴顧，更作兩相思。
贈枕猶香澤，啼衣尚淚痕。玉顏霄漢裏，空有往來魂。
我本籍上清，謫居遊五岳。以君無俗累，來勸神仙學。
葛洪還有婦，王母亦有夫。神仙盡靈匹，君意合何如。
君子既執迷，無由達情素。明月海山上，秋風獨歸去。
藥苗不滿笥，又更上危巔。回首歸去路，相將入翠煙。
平生才不足，立身信有餘。自歎無大故，君子莫相疎。
魍魎何曾見，頭旋即下神。圖他衫子段，詐道大王嗔。
烏烏在虛飛，玄駒遂野依。名今編戶籍，翠過葉生稀。
三珠併一珠，驢馬沒人驅。歲月甲庚午，中興戊己土。
海門連洞庭，每去三千里。十載一歸來，辛苦瀟湘水。
玉釵空中墮，金釧色已歇。獨泣謝春風，秋夜傷明月。
我昔勝君昔，君今勝我今。榮華各異代，何用苦追尋。
秋逕填黃葉，寒摧露草根。猨聲一叫斷，客淚數重痕。
我本邯鄲士，祇役死河湄。不得家人哭，勞君行路悲。
忽作無期別，沈冥恨有餘。長安雖不遠，無信可傳書。
門依楚水岸，身寄洋州館。望月獨相思，塵襟淚痕滿。
幽明雖異路，平昔忝攻文。欲知潛昧處，山北兩孤墳。
虛虛復空空，瞬息天地中。假合成此像，吾亦非吾躬。
我有敵國讐，無人可爲雪。每至秦隴頭，遊魂自嗚咽。
戚戚復戚戚，秋堂百年色。而我獨茫茫，荒郊遇寒食。
秋月圓如鏡，秋風利似刀。秋雲輕比絮，秋草細如毛。
幽樹高高影，山花寂寂香。山天遙歷歷，山水急湯湯。
趙壹能爲賦，鄒陽解獻書。可惜西江水，不救轍中魚。
偉哉橫海鱗，壯矣垂天翼。一旦失風水，翻爲螻蟻食。
功遂侔昔人，保退無智力。既涉太行險，茲路信難陟。
陊江三十年，潮打形骸朽。家人都不知，何處奠杯酒。
莫問我姓名，向君言亦空。潮生沙骨冷，魂魄悲秋風。
我昔勝君昔，君今勝我今。人生一世事，何用苦相侵。
家住驛北路，百里無四鄰。往來不相問，寂寂山家春。
南岡夜蕭蕭，青松與白楊。家人應有夢，遠客已無腸。
白草寒露裏，亂山明月中。是夕苦吟罷，寒燭與君同。
冢上兩竿竹，風吹常嫋嫋。下有百年人，長眠不知曉。
物類易遷變，我行人不見。珍重任彥思，相別日已遠。
異國非所志，煩勞殊清閑。驚濤千萬里，無乃見鍾山。
不忿成故人，掩涕每盈巾。死生今有隔，相見永無因。
匣裏殘妝粉，留將與後人。黃泉無用處，恨作冢中塵。
有意懷男女，無情亦任君。欲知腸斷處，明月照孤墳。
不分殊幽顯，那堪異古今。陰陽徒自隔，聚散兩難心。
蘭階兔月斜，銀燭半含花。自憐長夜客，泉路以爲家。
嶧陽桐半死，延津劒一沈。如何宿昔內，空負百年心。
不得長相守，青春夭蕣華。舊遊今永已，泉路却爲家。
平陽縣中樹，久作廣陵塵。不意何郎至，黃泉重見春。
今閨久無主，羅袂坐生塵。願作吹簫伴，同爲騎鳳人。
朱軒下長路，青草啓孤墳。猶勝陽臺上，空看朝暮雲。
捻指環，相思見環重相憶。願君永持翫，循環無終極。
河漢已傾斜，神魂欲超越。願郎更迴抱，終天從此訣。
分從幽顯隔，豈謂有佳期。寧辭重重別，所歎去何之。
昔辭懷後會，今別便終天。新悲與舊恨，千古閉窮泉。
後期杳無約，前恨已相尋。別路無行信，何因得寄心。
石沈遼海闊，劍別楚天長。會合知無日，離心滿夕陽。
黃帝上天時，鼎湖元在茲。七十二玉女，化作黃金芝。
嶺上千峰秀，江邊細草春。今逢浣紗石，不見浣紗人。
紅樹醉秋色，碧溪彈夜弦。佳期不可再，風雨杳如年。
卜得上峽日，秋江風浪多。巴陵一夜雨，腸斷木蘭歌。
楚水平如鏡，周迴白鳥飛。金陵幾多地，一去不知歸。
月落三株樹，日映九重天。良夜歡宴罷，暫別庚申年。
自與渾家鄰，馨香遂滿身。無心好清靜，人用去灰塵。
寒水停園沼，秋池滿敗荷。杜門窮典籍，所得事今多。
誰謂三才貴，余觀萬化同。心虛嫌蠹食，年老怯狂風。
色分藍葉青，聲比磬中鳴。七月初七夜，吾當示汝形。
舞鏡爭鸞綵，臨場定鶻拳。正思仙仗日，翹首仰樓前。
養鬬形如木，迎春質似泥。信如風雨在，何憚跡卑棲。
爲脫田文難，常懷紀渻恩。欲知疎野態，霜曉叫荒村。
鳥鼠是家川，周王昔獵賢。一從離子卯，應見海桑田。
既食丈人粟，又飽丈人芻。今日相償了，永離三惡途。
昔荷蒙恬惠，尋遭仲叔投。夫君不指使，何處覓銀鈎。
學問從君有，詩書自我傳。須知王逸少，名價動千年。
曉讀雲水靜，夜吟山月高。焉能履虎尾，豈用學牛刀。
但得居林嘯，焉能當路蹲。渡河何所適，終是怯劉琨。
無非悲甯戚，終是怯庖丁。若遇龔爲守，蹄涔向北溟。
可惜春時節，依然獨自遊。無端兩行淚，長祇對花流。
誰家少年兒，心中暗自欺。不道終不可，可即恐郎知。
神女得張碩，文君遇長卿。逢時兩相得，聊足慰多情。
風波千里闊，臺榭半天高。此興將何比，身知插羽毛。
峰巒多秀色，松桂足清聲。自有山林趣，全忘城闕情。
羅浮南海外，昔日已聞之。千里來游覽，幽情我自知。
雖共蒿蘭伍，南朝有宗祖。莫打綠袍人，空中且歌舞。
堪憐木邊土，非兒不似女。瘦馬上高山，登臨何自苦。
九登龍門山，三飲太湖水。畢竟不成龍，命負張胡子。
妾失鴛鴦伴，君方萍梗遊。少年懽醉後，只恐苦相留。
心常名宦外，終不恥狂遊。誤入桃源裏，仙家爭肯留。
鵲橋織女會，也是不多時。今日送君處，羞言連理枝。
但保同心結，無勞織錦詩。蘇秦求富貴，自有一回時。
金殿不勝秋，月斜石樓冷。誰是相顧人，褰帷弔孤影。
彼見是忘憂，此看同腐草。青山與白雲，方展我懷抱。
一尉慙梅福，三年媿孟光。此情何所喻，川上有鴛鴦。
琴瑟情雖重，山林志自深。常憂時節變，辜負百年心。
幽室鎖妖豔，無人蘭蕙芳。春風三十載，不盡羅衣香。
但持冰潔心，不識風霜冷。任是懷禮容，無人顧形影。
月明階悄悄，影隻腰身小。誰是鶱翔人，願爲比翼鳥。
桃花洞口開，香蘂落莓苔。佳景雖堪翫，蕭郎殊未來。
聳轡排金闕，乘軒上漢槎。浮名何足戀，高舉入煙霞。
卜築郊原古，青山無四鄰。扶疎遶屋樹，寂寞獨歸人。
莫以真留妾，從他理管弦。容華難久駐，知得幾多年。
切切夕風急，露滋庭草濕。良人去不回，焉知掩閨泣。
螢火穿白楊，悲風入荒草。疑是夢中遊，愁迷故園道。
花前始相見，花下又相送。何必言夢中，人生盡如夢。
聳膊成山字，埋肩不出頭。誰家麟角上，畫此一獼猴。
索頭連背暖，漫襠畏肚寒。只因心渾渾，所以面團團。
高下八九尺，東西六七步。突兀當廳坐，幾許遮賢路。
崔子曲如鉤，隨例得封侯。髆上全無項，胸前別有頭。
刺鼻何曾嚏，蹋面不知嗔。高生兩箇齒，自謂得勝人。
將肉遣狼守，置骨向狗頭。自非阿羅漢，焉能免得偷。
甘桃不結實，苦李壓低枝。輪王千箇子，巷伯勿孫兒。
道善何曾善，言興且不興。如來燒赤盡，惟有一羣僧。
馬帶桃花錦，帬銜綠草羅。定知幃帽底，儀容似大哥。
叔慎騎烏馬，僧伽把漆弓。喚取長安令，共獵北山熊。
陸餘慶，筆頭無力觜頭硬。一朝受辭訟，十日判不竟。
榆兒復榆婦，造屋兼造車。十七八九夜，還書復借書。
面作天地玄，鼻有雁門紫。既無左達承，何勞罔談彼。
崇裕有幸會，得遇明流行。司士向京去，曠野哭聲哀。
龍褒有何罪，天恩放嶺南。敕知無罪過，追來與將軍。
遙看滄海城，楊柳鬱青青。中央一羣漢，聚坐打杯觥。
檐前飛七百，雪白後園彊。飽食房裏側，家糞集野蜋。
暗去也沒雨，明來也沒雲。日頭赫赤出，地上綠氤氳。
有意嫌兵部，專心望考功。誰知脚踜蹬，却落省牆東。
御史非常任，參軍不久居。待君遷轉後，此職還到余。
員外由來美，郎中望亦優。寧知粉署裏，飜作土山頭。
錦帳隨情設，金爐任意熏。唯愁員外置，不應列星文。
柳州柳刺史，種柳柳江邊。柳管依然在，千秋柳拂天。
終南南太守，南郡在雲南。閑向南亭醉，南風變俗談。
昔人有玉盌，擊之千里鳴。今日覩斯文，盌有當時聲。
雖得蘇方木，猶貪玳瑁皮。懷胎十箇月，生下崑崙兒。
鄠縣李長官，橫琴膝上弄。不聞有政聲，但見手子動。
呼十却爲石，喚針將作真。忽然雲雨至，總道是天因。
素脊鳴秋杖，烏鞾響暮廳。刃飛三尺雪，白日落文星。
側坡蛆蜫蜦，蟻子競來拖。一朝白雨中，無鈍無嘍羅。
紫綠終朝染，因何不識非。莆田竹木貴，背負十柴歸。
靈巋作盡業，惟恭繼其跡。地獄千萬重，莫厭排頭人。
破落三間屋，蕭條一旅人。不知負何事，生死厄於陳。
走却坐禪客，移將不動尊。世間顛倒事，八萬四千門。
喫得肚嬰撐，尋思繞寺行。空中設羅網，只待殺衆生。
自是碙砂發，非干駭石傷。牒高身上職，盌大背邊創。
行似針氈動，臥若栗毬圓。莫欺如此大，誰敢便行拳。
道格何曾格，言糊又不糊。渾身總是眼，還解識人無。
當塗當塗見，蕪湖蕪湖見。八月十五夜，一似沒柄扇。
未到桃源時，長憶出家景。及到桃源了，還似鑑中影。
姓李應須禮，言榮又不榮。身長三尺半，頭毛猶未生。
奉敕追三樵，隨侯傍道走。迴頭語李郎，喚取爾朱九。
韋子凝而密，任生直且狂。可憐元福慶，也學坐凝牀。
柱下雖爲史，臺中未是官。何時聞必也，早晚見任端。
確確無餘事，錢財總被收。商人都不管，貨賂幾時休。
葉落滿庭陰，朱門試院深。昔年辛苦地，今日負前心。
吹火朱脣動，添薪玉腕斜。遙看煙裏面，大似霧中花。
吹火青脣動，添薪黑腕斜。遙看煙裏面，恰似鳩盤荼。
貓兒不識主，傍家搦老鼠。兩家不須爭，將來與裴諝。
野鴨灘頭宿，朝朝被鶻梢。忽驚飛入水，留命到今朝。
廉州顏有道，性行同莊老。愛民如赤子，不殺非時草。
魯地抑種稻，一概被水沫。年年索蟹夫，百姓不可活。
我欲逃鄉里，我欲去墳墓。左公今既來，誰忍棄之去。
吾鄉有鬼巫，惑人人不知。天子正尊信，左公能殺之。
鄰邑谷不登，我土豐粢盛。禾稼美如雲，實繫我使君。
東海十八子，八井喚三軍。手持雙白雀，頭上戴紫雲。
丁丑語甲子，深藏八堂裏。何意坐堂裏，中央有天子。
此水連涇水，雙珠血滿川。青牛將赤虎，還號太平年。
日日草重生，悠悠傍秦城。諸侯逐兔白，夏滿鏡湖平。
月落三株樹，日映九重天。良夜歡宴罷，暫別庚申年。
欲知聖人姓，田八二十一。欲知聖人名，果頭三屈律。
丁與水同宮，王將耳口同。尹來居口上，山岫獲重重。
爾後一千歲，此地化爲泉。賴逢鄔侍御，移我向高原。
一雙青烏子，飛來五兩頭。借問船輕重，寄信到揚州。
佳城今已開，雖開不葬埋。漆燈猶未滅，留待沈彬來。
寧食三斗艾，不見屈突蓋。寧服三斗蔥，不逢屈突通。
蕭佺駙馬子，鄒昉駱駝兒。非關道德合，只爲錢相知。
不須賽神明，不必求巫祝。爾莫犯盧公，立便有禍福。
後行祠屯，不博中行都門。中行禮部，不博前行駕庫。
白日無談人，談人則害生。昏夜無說鬼，說鬼則怪至。
樹下彼何人，不語真吾好。語若及日中，煙霏謝成寶。
龕龍去東海，時日隱西斜。敬文今不在，碎石入流沙。
洮河李阿婆，鄯州王伯母。見賊不敢鬬，總由曹新婦。
新禾不入箱，新麥不入場。迨及八九月，狗吠空垣墻。
補闕連車載，拾遺平斗量。欔槌侍御史，盌脫侍中郎。
評事不讀律，博士不尋章。糊心宣撫使，眯目聖神皇。
山南烏鵲窠，山北金駱駝。鐮柯不鑿孔，斧子不施柯。
岑愔獠子後，崔湜令公孫。三人相比校，莫賀咄骨渾。
可憐聖善寺，身著綠毛衣。牽來河裏飲，蹋殺鯉魚兒。
不怕上蘭單，惟愁荅辨難。無錢求案典，生死任都官。
欲識聖人姓，千里草青青。欲識聖人名，日從日上生。
𧳽𧳽引黑牛，天差不自由。但看戊寅歲，揚在蜀江頭。
莫打南來雁，從他向北飛。打時雙打取，莫遣兩分離。
太歲當頭坐，諸神不敢當。其中有一物，常帶洞庭香。
太乙接天河，金華寶貝多。郡侯六十六，別處不經過。
近來好裹束，各自競尖新。秤無三五兩，因何號一斤。
此物不難知，一雄兼一雌。誰將打破看，方明混沌時。
贈爾烏玉玦，泉清硏須潔。避暑懸葛囊，臨風度梅月。
藤花無次第，萬朵一時開。不是周從事，何人喚我來。
山榴逼砌栽，山火一團開。盡日風兼雨，春渠擁作堆。
春來冰未泮，冬至雪初晴。爲報方袍客，豐年瑞已成。
象曰雲雷屯，大君理經綸。馬上取天下，雪中朝海神。
延綿不可窮，寒光徹雲際。落石早雷鳴，濺空春雨細。
人莫嫌山小，僧還愛寺靈。殿高神氣力，龍活客丹青。
安得神仙術，試爲施康濟。使此平望村，如吾江子匯。
可致清川廣，難量利物功。涓流此山下，誰識去無窮。
楊柳鬱青青，竹枝無限情。同郎一回顧，聽唱紇那聲。
蹋曲興無窮，調同辭不同。願郎千萬壽，長作主人翁。
侍女動妝匳，故故驚人睡。那知本未眠，背面偷垂淚。
嬾卸鳳凰釵，羞入鴛鴦被。時復見殘燈，和煙墜金穗。
柳色青山映，梨花雪鳥藏。綠窗桃李下，閑坐歎春芳。
大賢本孤立，有時起絲綸。伯父自天稟，元功載生人。
桑林映陂水，雨過宛城西。留醉楚山別，陰雲暮霋霋。
青冥孤雲去，終當暮歸山。志士杖苦節，何時見龍顏。
渺然客子魂，倏鑠川上暉。還雲慘知暮，九月仍未歸。
春江愁送君，蕙草生氤氳。醉後不能語，鄉山雨雰雰。
時與醉林壑，因之墮農桑。槐煙漸含夜，樓月深蒼茫。
桑葉下墟落，鵾雞鳴渚田。物情每衰極，吾道方淵然。
胡風迎馬首，漢月學蛾眉。久戍人將老，長征馬不肥。
仍可萬里來，可非衒其才。增學助元機，土人如子稀。
此心復何已，新月清江長。雲歸石壁盡，月照霜林清。
普天皆滅焰，匝地盡藏煙。不知何處火？來就客心然。
周原五稼起，雲海百川歸。願此零陵燕，長隨征斾飛。
上月今朝減，流傳耗磨辰。還將不事事，同醉俗中人。
春來半月度，俗忌一朝閑。不酌他鄉酒，無堪對楚山。
歲去愁終在，春還命不來。長吁問丞相，東閣幾時開。
流景一何速，年華不可追。解佩安所贈，怨咽空自悲。
柳臺臨新堰，樓堞相重複。窈窕鳳皇姝，傾城復傾國。
杏間花照灼，樓上月裴回。帶嬌移玉柱，含笑捧金杯。
心爲明時盡，君門尚不容。田園迷徑路，歸去欲何從。
黃葉因風下，甘從洛浦隈。白雲何所爲，還出帝鄉來。
抱玉三朝楚，懷書十上秦。年年洛陽陌，花鳥弄歸人。
去國三巴遠，登樓萬里春。傷心江上客，不是故鄉人。
秋郊日半隱，野樹煙初映。風水正蕭條，那堪動離詠。
桂樹生南海，芳香隔楚山。今朝天上見，疑是月中攀。
普天皆滅焰，匝地盡藏煙。不知何處火？來就客心然。
歲去紅顏盡，愁來白髮新。今朝開鏡匣，疑是別逢人。
聞道成都酒，無錢亦可求。不知將幾斗，銷得此來愁。
漢道方全盛，朝廷足武臣。何須薄命妾，辛苦事和親。
揜淚辭丹鳳，銜悲向白龍。單于浪驚喜，無復舊時容。
胡地無花草，春來不似春。自然衣帶緩，非是爲腰身。
春雪滿空來，觸處似花開。不知園裏樹，若箇是真梅。
擢擢當軒竹，青青重歲寒。心貞徒見賞，籜小未成竿。
聞君庭竹詠，幽意歲寒多。歎息爲冠小，良工將奈何。
畏途方萬里，生涯近百年。不知将白首，何處入黄泉。
綠葉迎春綠，寒枝歷歲寒。願持柏葉壽，長奉萬年歡。
環潭澄曉色，疊嶂照秋影。幽致欣所逢，紛慮自茲屏。
器乏雕梁器，材非構廈材。但將千歲葉，常奉萬年杯。
欲囀聲猶澀，將飛羽未調。高風不借便，何處得遷喬。
百舌鳴高樹，弄音無常則。借問聲何煩，末俗不尚默。
朱門長不閉，親友恣相過。年今將半百，不樂復如何。
避賢初罷相，樂聖且銜杯。爲問門前客，今朝幾箇來。
物情良可見，人事不勝悲。莫恃朝榮好，君看暮落時。
岸與恩同廣，波將慈共深。涓涓勞日夜，長似下流心。
主人不相識，偶坐爲林泉。莫謾愁沽酒，囊中自有錢。
長干斜路北，近浦是兒家。有意來相訪，明朝出浣紗。
發向橫塘口，船開值急流。知郎舊時意，且請攏船頭。
昨暝逗南陵，風聲波浪阻。入浦不逢人，歸家誰信汝。
未曉已成妝，乘潮去茫茫。因從京口渡，使報邵陵王。
始下芙蓉樓，言發瑯琊岸。急爲打船開，惡許傍人見。
窮花常閉戶，秋城聞搗衣。樹迴早秋色，川長遲落暉。
山上天將近，人間路漸遙。誰當雲裏見，知欲渡仙橋。
茫茫煙上水，日暮陰雲飛。孤坐正愁緒，湖南誰擣衣。
朝見青山雪，暮見青山雲。雲山無斷絕，秋思日紛紛。
鴈盡書難寄，愁多夢不成。願隨孤月影，流照伏波營。
隴底嗟長別，流襟一動君。何言幽咽所，更作死生分。
河洲花豔爚，庭樹光彩蒨。白雲天台山，可思不可見。
思酸寒鴈斷，淅瀝秋樹空。漁陽燕舊都，美女花不如。
欲囀聲猶澀，將飛羽未調。高風不借便，何處得遷喬。
漢家輕壯士，無狀殺彭王。一遇風塵起，令誰守四方。
殘花與露落，墮葉隨風翻。日側南澗幽，風凝北林暮。
耿耿曙河微，神仙此夜稀。今年七月閏，應得兩回歸。
旅人倚征棹，薄暮起勞歌。笑攬清谿月，清輝不厭多。
翅掩飛鶯舞，啼惱婕妤悲。料取金閨意，因君問所思。
流鶯拂繡羽，二月上林期。待雪銷金禁，銜花向玉墀。
靈谿非人迹，仙意素所秉。鱗嶺森翠微，澄潭照秋景。
邊地鶯花少，年來未覺新。美人天上落，龍塞始應春。
妾有羅衣裳，秦王在時作。爲舞春風多，秋來不堪著。
樓頭桃李疎，池上芙蓉落。織錦猶未成，蛩聲入羅幕。
玉籠薰繡裳，著罷眠洞房。不能春風裏，吹却蘭麝香。
種棘遮蘼蕪，畏人來采殺。比至狂夫還，看看幾花發。
蕙草嬌紅萼，時光舞碧雞。城中美年少，相見白銅鞮。
少年襄陽地，來往襄陽城。城中輕薄子，知妾解秦箏。
朝日照紅妝，擬上銅雀臺。畫眉猶未了，魏帝使人催。
長信宮中草，年年愁處生。故侵珠履跡，不使玉階行。
遺却珊瑚鞭，白馬驕不行。章臺折楊柳，春日路傍情。
湖南送君去，湖北送君歸。湖裏鴛鴦鳥，雙雙他自飛。
歸時日尚早，更欲向芳洲。渡口水流急，迴船不自由。
自與王孫別，頻看黃鳥飛。應由春草誤，著處不成歸。
玉漵花爭發，金塘水亂流。相逢畏相失，並著采蓮舟。
寂寥抱冬心，裁羅又褧褧。夜久頻挑燈，霜寒剪刀冷。
紅顏稱絕代，欲並真無侶。獨有鏡中人，由來自相許。
月暗送潮風，相尋路不通。菱歌唱不徹，知在此塘中。
漢使南還盡，胡中妾獨存。紫臺綿望絕，秋草不堪論。
雖入秦帝宮，不上秦帝牀。夜夜玉窗裏，與他卷衣裳。
送別未能旋，相望連水口。船行欲映洲，幾度急搖手。
淇上桑葉青，青樓含白日。比時遙望君，車馬城中出。
隴右長亭堠，山陰古塞秋。不知嗚咽水，何事向西流。
淨掃黃金階，飛霜皎如雪。下簾彈箜篌，不忍見秋月。
西候情何極，南冠怨有餘。梁王雖好事，不察獄中書。
一去一萬里，千知千不還。崖州何處在？生度鬼門關。
少婦石榴裙，新妝白玉面。能迷張公子，不許時相見。
新秋夜何爽，露下風轉淒。一磐竹林外，千燈花塔西。
窗燈林靄裏，聞磬水聲中。更與龍華會，爐煙滿夕風。
風吹遍樹紫，日照滿地丹。若爲交暫折，擎就掌中看。
映水俱知笑，成蹊竟不言。即今無自在，高下任渠攀。
觸處尋芳樹，都慮少物華。試從香處覓，正值可憐花。
丈夫存行跡，慇懃爲數來。莫作浮萍草，逐浪不知迴。
淨宇流金□，直誠翳寶床。自應歸寂滅，非是倦津梁。
共是他鄉客，俱爲失路人。自憐蓬髪改，不掩柳條春。
夜靜琴還靜，年春酒復春。何曾山水地，風月不□□。
水國南連楚，沙場北近胡。春風萬里別，明月兩鄉孤。
鑿壁方將□，投珠忽見疑。始言纓可絕，誰謂室無欺。
繞樹棲難定，填河尚未期。舊來能□語，試爲報歸時。
髮為思鄉白，形因泣淚枯。爾曹應有夢，知我斷腸無。
人易千般去，余嗟獨未還。空知泣山月，寧覺鬢蒼斑。
髪爲多愁白，心緣久客悲。更遭縲紲事，因此改容儀。
夜眠須在後，起則每須先。家中懃檢校，衣食莫令偏。
孔懷須敬重，同氣並連枝。不見恆山鳥，孔子惡聞離。
尊人共客語，側立在傍聽。莫向前頭鬧，喧亂作鵶鳴。
有事須相問，平章莫自專。和同相用語，莫取婦兒言。
親中除父母，兄弟更無過。有莫相輕賤，無時始認他。
尊人同席飲，不問莫多言。縱有文章好，留將餘處宣。
坐見人來起，尊親盡遠迎。無論貧與富，一概惣須平。
養子莫徒使，先教懃讀書。說朝乘駟馬，還得似相如。
欲得兒孫孝，無過教及身。一朝千度打，有罪更須嗔。
駡妻早是惡，打婦更無知。索强斯得客，可是丈夫兒。
貧人莫簡棄，有客最須呼。但惠封瘡藥，何愁不奉珠。
有恩須報上，得濟莫孤恩。但看千里井，誰爲重來尋。
世間難捨割，無過財色深。丈夫須遠命，割斷闇迷心。
經記須平直，心中莫側斜。些些徵取利，可可苦他家。
忍辱生端正，多嗔作毒虵。若人不儜惡，必得上三車。
吾有十畝田，種在南山坡。青松四五樹，綠豆西三窠。
我見那漢死，肚裏熱如火。不是惜那漢，恐畏還到我。
衆生頭兀兀，堂住無明窟。心裏爲欺謾，口中佯念佛。
勸君休殺命，背面披生嗔。喫他他喫汝，循環作主人。
他人騎大馬，我獨跨驢子。回顧擔柴漢，心下較些子。
家有梵志詩，生死免入獄。不論有益事，且得耳根熟。
歛笑偷殘靨，含羞露半脣。一眉猶叵耐，雙眼定傷人。
夢中疑是實，覺後忽非真。誠知腸欲繼，窮鬼故調人。
心虛不可測，眼細强關情。迴身已入抱，不見有嬌聲。
眼似星初轉，眉如月欲渭。先須捺後脚，然後勒前腰。
忽然心裏愛，不覺眼中憐。未關雙眼曲，直是寸心偏。
自憐膠漆重，相思意不窮。不惜尖頭物，終日在皮中。
向來知道徑，生平不忍欺。但令守行跡，何用數圍碁。
千金此處有，一笑待渠爲。不望全露齒，請爲暫嚬眉。
摧毛任便點，愛色轉須磨。所以研難竟，良由水太多。
尾動惟須急，頭低則不平。渠今合把爵，深淺任君情。
心緒恰相當，誰能護短長。一床無兩好，半醜亦何妨。
千看千意密，一見一憐深。但當把手子，寸斬亦甘心。
千思千腸熱，一念一心焦。若爲求守得，暫借可憐腰。
腰支一遇勒，心中百處傷。但若得口子，餘事不承望。
藥草俱嘗遍，並悉不相宜。惟須一箇物，不道自應知。
積愁腸已斵，懸望眼應穿。今宵莫閉戶，夢裏向渠邊。
南國傳椰子，東家賦石榴。聊將代左腕，長夜枕渠頭。
好是他家好，人非着意人。何須漫相弄，幾許費精神。
勒腰須巧快，捺脚更風流。但令細眼合，人自分輪籌。
眼心非一處，心眼舊分離。直令渠眼見，誰遣報心知。
數捺皮應緩，頻磨快轉多。渠今拔出後，空鞘欲如何。
雙眉碎客膽，兩眼判君心。誰能用一笑，賤價買千金。
得意似鴛鴦，情乖若吳越。不向君邊盡，更知何處歇。
觜長非爲嗍，項曲不由攀。但令脚直上，他自眼雙翻。
大夫巡麥隴，處子習桑間。若非由一箭，誰能爲解顏。
平生好須弩，得挽則低頭。聞君把提快，再乞五三籌。
手子從君把，腰支亦任迴。人家不中物，漸漸逼他來。
素手曾經捉，纖腰又被將。即今輸口子，餘事可平章。
元來不相識，判自繼知聞。天公強多事，今遣若爲分。
雙鳥作失伴，兩燕還相屬。聊以當兒心，竟日承君足。
他道愁勝死，兒言死勝愁。日夜懸心憶，知隔幾年秋。
他家解事在，未肯輒相瞋。徑須剛捉著，遮莫造精神。
巧將衣障口，能用被遮身。定知心肯在，方便故邀人。
自隱風流到，人前法用多。計時應拒得，佯作不禁他。
樹福金巖頂，粧巖琢石成。真容繪美素，圖鏤萬年榮。
古井無淵源，千秋自涵養。日暮汲人來，洞然發清響。
橫流架石梁，刻作永豐字。好渡杖藜翁，逍遙謂農事。
怪石裏苔錢，高聳百餘尺。我至輒呼名，依稀點危額。
短籬偎曲徑，風雨困秋曦。競惜芙蓉冷，何知更有伊。
隴西多名家，子弟復豪華。千金買駿馬，蹀躞長安斜。
彫弓侍羽林，寶劍照期門。南來射猛虎，西去獵平原。
既夕罷朝參，薄暮入終南。田間遭罵詈，低語示乘驂。
入被鑾輿寵，出視轅門勇。無勞豪吏猜，常侍當無恐。
充國出上邽，李廣出天水。門第倚崆峒，家世垂金紫。
麟閣圖良將，六郡名居上。天子重開邊，龍雲壘相向。
烽火照臨洮，榆塞馬蕭蕭。先鋒秦子弟，大將霍嫖姚。
更欲奏屯田，不必勒燕然。古人薄軍旅，千載謹邊關。
照面不用鏡，布施不須財。端坐念真相，此便是如來。
芣苡生前徑，含桃落小園。春心自搖蕩，百舌更多言。
春遊雞鹿塞，家在鷓鴣天。（《藝需要伐山》十八）。
獨步天溝岸，臨流得葉時。此情誰會得？腸斷一聯詩。
夕籟鳴寒雨，晴峯出翠屏。風塵吾獨愧，鴻鵠下蒼冥。
山川雖異所，艸木尚同春。亦如溱洧地，自有采花人。
四海皇風被，千年德水清。戎衣更不著，今日告功成。
雲霞圖幛子，山水畫屏風。不應須對許，坐慣青溪中。
新聲雖自知，舊寵會應移。無令棗下吹，便作一枯枝。
般若非愚智，破愚歎爲智。道士若亡愚，我智藥亦遺。
一彈彈黃雀，已射兩鵄鶚。彈彈黃雀足，射射鵄鶚腰。
槁木猶應重，死灰方未然。既逢田甲尿，仍遭酷吏懸。
西登童子寺，東望晉陽城。金川千點淥，汾水一條清。
忍辱收珍寶，嗔●捐福田。高心難見佛，下意得生天。
嗔恚滅功德，如火燎豪毛。百年修善業，一念惡能燒。
榮利皆悉爭，畏死復貪生。心神爲俗網，蠢蠢暗中行。
心地邪花放，五葉逐根隨。共造無明業，見被業風吹。
先朝六駕日，遠虞附已深。（見《海錄碎事》卷十）。
高亭□可望，朝暮對溪山。野色軒楹外，霞光几席間。
寒川消積雪，凍浦漸通流。日暮人歸盡，沙禽上釣舟。
凡夫龢著事，不免三界輪。與說無生理，閉耳佯不聞。
孫兒正啼哭，母言來與金。捻他黃葉把，便是正聲音。
別淚成河海，骨如毘富山。祇緣塵識法，所以遣心然。
前人若有事，我猶佯不知。何況他無問，讒舌強卑卑。
勸君師子吼，莫學野干鳴。若能香象起，感得鳳凰迎。
一種學事業，亦來登選場。祇緣口義錯，落第在他鄉。
心王不了事，却被六賊使。共賊作火下，無由出生死。
別人終不賤，別寶終不貪。祇今擔鐵漢，不肯博金銀。
四性同一舍，三身同一室。一切惡知識，總見彌陀佛。
教君一箇法，有事無處避。若能如理修，存本却有利。
無求勝禮佛，知足勝持齋。本自無薪火，何勞更拾柴。
說事滿天下，入理實無多。常被有爲縛，何日見彌陀。
起時惟法起，行時共佛行。騰騰三界內，諸法自無生。
大海淼無涯，衆生自著枷。無求出妙德，心生勞算沙。
一念心清淨，處處蓮花開。一華一淨土，一土一如來。
少室人不識，金陵又再來。臨濟一隻眼，到處爲人開。
放盃書桉上，枕臂火爐前。（《吟窗雜錄》卷二六）。
我愛朱處士，三吳居中央。罷亞百頃稻，西風吹半黃。
一覩傾城貌，塵心只自猜。不隨蕭史去，擬學阿蘭來。
交互明中暗，功齊轉覺難。力窮忘進退，金鎖網鞔鞔。
事理俱不涉，迴照絕幽微。背風無巧拙，電火爍難追。
□□□□□，□□□□□。徒觀紙與墨，不是山中人。
一直照千曲，一雅肅羣俗。如君一軸詩，把出姧妖服。
東去無邊海，西來萬頃田。松山沙徑合，朱紫出其間。
我聞過去佛，縱橫盡丈夫。示汝真歸處，千江月影孤。
滔滔不持戒，兀兀不坐禪。釅茶三兩椀，意在钁頭邊。
白衣須拜相，此事不爲奇。積代簪纓者，休言落魄時。
子時當正位，明正在君臣。未離兜率界，烏雞雪上行。
焰裏寒冰結，楊華九月飛。泥牛吼水面，木馬逐風嘶。
王宮初降日，玉兔不能離。未得無功旨，人天何太遲。
莫行心處路，不掛本來衣。何須正恁麽，切忌來生時。
今年六十五，四大將離主。其道自玄玄，箇中無佛祖。
盡日坐虛堂，靜思絕參詳。更無迴顧意，爭肯置平常。
的的無兼帶，獨運何依賴。路逢達道人，莫將語嘿對。
思清人少慮，風規自然足。影落在音容，孤明絕撑觸。
好住逕分離，幽宗人跡稀。從來未登陟，無許遣狐疑。
滿寺釋迦子，未詳釋迦經。喚來試共語，開口雜音聲。
三門前合掌，兩廊下行道。中庭上作舞，後門外搖頭。
摩尼不隨色，色裏勿摩尼。摩尼與衆色，不合不分離。
今人看古教，不免心中鬧。欲免心中鬧，但知看古教。
一朶菡萏蓮，兩株青瘦栢。長向僧家庭，何勞問高格。
風動心搖樹，雲生性起塵。若明今日事，昧却本來人。
欲識解脫道，諸法不相到。眼耳絕見聞，聲色鬧浩浩。
初心未入道，不得鬧浩浩。鐘聲裏薦取，鼓聲裏顛倒。
羅巾揮逸翰，送我出夷門。保惜安懷袖，流傳與子孫。
百丈有三訣，喫茶珍重歇。直下便承當，敢保君未徹。
密密誰知要，明明許也無。森蘿含本性，山嶽盡如如。
我適抑不已，汝須不當急。機竪尚虧投，影沒大難及。
入門須有語，不語病拪蘆。應須滿口道，莫教帶有無。
入門如電拂，後土合知無。迴頭却問我，終是病拪蘆。
般若大神珠，分形萬萬億。塵塵彰妙體，剎剎靜毗盧。
青山無適莫，四畔無來路。安居不到處，出身終有餘。
忽告歸鄉去，崎嶇枉涉途。雪嶺三秋外，澄沼一事無。
莫道肯去易，肯去也大難。虛空滿天下，迷人坐不安。
若切老婆心，勸君莫掠虛。忽遇明眼人，相逢笑殺渠。
枯樹解藏龍，貪睡不聞鐘。一朝侵早起，忽覺是何龍。
達摩來路遠，汝莫辜負佗。子細審思觀，忽然悟去好。
絕頂白似雪，衆水一源深。道場平如掌，我宗超佛心。
長江拋釣子，游魚帶絲絛。恩重鉤頭餌，輕欺上祖歌。
冬瓜長儱侗，葫蘆剔突圝。玲瓏滿天下，覽子黑漫漫。
磨磚不成鏡，虛空終有月。火急自提取，莫受多生屑。
我今勸汝道，汝休念文字。兼勸採樵人，努力莫相欺。
多生不出家，萬劫受辛苦。今日捨恩愛，誓願莫回顧。
報汝等知乎，真性不在途。色身祇要閑，何用苦區區。
何事最堪依，巖中獨坐時。路險人難到，巒高鳥不飛。
白雲長滿洞，論劫未曾虧。不話曹溪旨，焉干道者機。
衆綵裁成已，工多妙最殊。收歸方丈裏，長翫一明珠。
學道如鑽火，逢煙且莫休。直待金星現，歸家始到頭。
閻浮有大寶，見少得人稀。若人將獻我，成佛一餉時。
悟則一餉時，能了萬劫疑。若人萬劫疑，不了一餉時。
不了萬劫疑，古德豈論之。爲報參玄士，須懷悔底時。
尋牛須訪迹，學道訪無心。迹在牛還在，無心道易尋。
夜寒宜向火，護衆到天明。日出身溫暖，心惺思更惺。
豈是無干意，多求失道情。我見多求者，年高事不成。
老似臨江樹，風搖枝必危。岸崩隨水去，入海勿人追。
道死如枯木，波濤豈更違。時人雖不顧，能歇海盲龜。
新創三間舍，多泥慮有風。門前無貴客，拙意懶迎逢。
飯喫隨時食，心穿獨自縫。若人來問我，招手報伊聾。
十月夜明深，山寒冷徹心。棄緣求大道，一衲更無衾。
體得如來意，知無寒暑侵。悟無成佛者，一一盡無心。
破布裹聞身，無言可示人。居山山得樂，住郭郭還欣。
唯念深秋扇，臨冬轉就閑。銀裝將物裹，篾作插簷間。
祇爲因無用，方能伴住山。不因無用後，伴我住應難。
柱杖行低道，逢溪澡潄多。平田偏樂坐，人命可經過。
守道身心息，資緣豈撓他。除非僧次外，歸寺補袈裟。
覺倦燒爐火，安鐺便煮茶。就中無一事，唯有野僧家。
一念心清淨，蓮華處處開。一華一淨土，一土一如來。
頭戴朝生菌，身披補破衣。見貧人可可，同道乃方知。
西來意未明，徒學諸知見。不識本真性，契道即懸遠。
若能明實相，豈用陳知見。一念了自心，開佛諸知見。
寄語諸仁者，復以何爲懷。達道見自性，自性即如來。
梁山一曲歌，格外人難和。十載訪知音，未嘗逢一箇。
話盡途中事，言多何省機。貴人言是妙，上士見知虧。
大道何曾討，無端入荒草。卷來復卷去，不覺虛生老。
堆山積嶽來，一一盡塵埃。更擬論玄妙，冰消瓦解摧。
辯口利舌間，高低總不虧。還如應病藥，診候在臨時。
罔象談真旨，都緣未辨明。守他山鬼窟，不免是精靈。
露柱不聲喚，猢猻繩子斷。上士笑呵呵，中流若爲見。
猢猻與露柱，未免東西步。任唱太平歌，徒話超佛祖。
我見匠者誇，語默玄妙句。不善本根源，巧布祗園事。
學仙行爲急，奉戒制情心。虛夷正氣居，仙聖自相尋。
結汞事如何，莫拋靈草歌。只何赤勤好，偏用達道多。
此花有不稀，出土並三枝。朱砂見寶白，煑汞自然癡。
燒丹偏教玄，但採草金蓮。衆藥堪爲櫃，遇凡不須言。
玉液草能紅，大藥與相通。偏櫃草砂子，見寶有殊功。
大道須懷志，此草深要記。四神偏能伏，兼燒大二氣。
大道草葉細，一花結二子。抽汞自然新，水銀見即死。
白鶴偏有功，葉青花自紅。獨體伏真汞，長生在林中。
紫花白汁多，大道號磨羅。不但延年壽，伏藥櫃使多。
顯志實堪誇，雪內放黃花。寒暑不相礙，獨體草結砂。
伏藥偏清高，無過採地蕉。不但抽真汞，兼伏石中硝。
寶草號寶山，生居大林間。仙家偏秘借，價直萬千錢。
靈草並光鮮，金線力最堅。便是稀砂子，葉裏自然乾。
靈苗櫃藥好，無過真珠草。伏藥定無憂，服食人不老。
了道與延年，無過訪金錢。服食添人壽，乾汞兼駐顏。
造化紫河草，不及草仙娥。能伏飛流藥，大道知也麼。
久聞有靈草，不過青金好。葉綠枝條嫩，服食人不老。
金公能住水，黑鉛有黃芽。變此黃芽水，用水作河車。
南方赤帝髓，本是太陰精。古仙能奪剝，却取水銀形。
水銀呈陰精，百煉得爲鏡。八卦壽像備，衛神永保命。
聖水出溫泉，新陽萬里傳。常居安樂國，多報未來緣。
日日思前路，朝朝別主人。行行山水上，處處鳥啼新。
祇愁啼鳥別，恨送古人多。去後看明月，風光處處過。
一別行萬里，來時未有期。月中三十日，無夜不相思。
小水通大河，山深鳥宿多。主人看客好，曲路亦相過。
我有方寸心，無人堪共說。遣風吹却雲，言向天邊月。
男兒大丈夫，何用本鄉居。明月家家有，黃金何處無。
君生我未生，我生君已老。君恨我生遲，我恨君生早。
天地平如水，王道自然開。家中無學子，官從何處來。
龍門多貴客，出戶是賢賓。今日歸家去，將與貴人看。
上有東流水，下有好山林。主人居此宅，可以斗量金。
買人心惆悵，賣人心不安。題詩安瓶上，將與賣人看。
自從君別後，常守舊時心。洛陽來路遠，還用幾黃金。
念念催年促，由如少水如。勸諸行過衆，修學香無餘。
宿昔相思苦，今宵良會稀。欲持留客被，一願拂君衣。
團扇畫方新，金花照錦茵。那言燈下見，更值月中人。
結心纏萬縷，結縷幾千廻。結怨無窮極，結心終不開。
世俗風波險，人情巧智長。要知安分處，修性本真常。
伏藏不離體，珠在內身中。但向心邊會，莫遠外於空。
空手把鋤頭，步行騎水牛。人從橋上過，橋流水不流。
唯願趣真道，研慮蕩衆緣。累盡超妙國，逍遙無畏天。
罷世還本源，離有絕名相。栖神不二境，體一上無上。
凡地修聖道，果地習凡因。恒行無所踐，常度無度人。
耳小根一握，頭長鼻要寬。能行三百里，解立四蹄攢。
臆前雖濶備，眼曠腹須平。項長筋骨促，尾骨短爲精。
鹿耳天然快，獐頭第一強。蹄輕腰又短，伯樂亦稱良。
鼻上紋王字，目中青暈侵。雖然有筋骨，更要汗溝深。
初生無毛者，伯樂號龍駒。七朝方始起，千匹也應無。
近者雖似小，遠望却成高。要知深有力，腹上逆生毛。
口淺不能食，眼深多咬人。猪膝難任重，焉堪致遠行。
要知有壽馬，唇慢口方停。好是如羊目，驆良壽亦長。
不在如龍狀，追風號古來。目前毛骨駿，未可比駑駘。
項上如生旋，有之不用誇。環緣不利長，金以號螣蛇。
後有喪門旋，前兼有挾屍。即君不用蓄，無事亦須疑。
牛額並銜禍，非常害長多。古人如是說，比事不須歌。
帶劍渾小事，喪門不可當。滴淚如入口，有福也須防。
黑色耳金白，從來號孝頭。假饒千里走，奉勸不須留。
背上毛生旋，驢騾亦有之。只惟鞍貼下，比者是駞屍。
銜禍口邊衝，時間禍必逢。古人稱是病，焉敢不言凶。
眼下毛生旋，遙看似淚痕。假饒福也病，無禍亦妨人。
毛病深知害，妨人在不占。大都如此類，無禍也宜嫌。
擔耳駞鬃項，雖然毛病殊。更若兼鰲尾，有實不如無。
欲出須知此，籠頭莫掛垂。雖然無大患，驚懼事防爲。
面北朝朝餧，形軀漸漸傷。其中忽有患，有患悔難當。
遠來亦忌飽，出去不妨饑。向水莫許驟，偏傷肺與脾。
濁水休教飲，多饒毛色焦。時間雖不覺，日內不生臕。
偏怕腥膻物，仍嫌土作槽。鼠穿成大穢，更忌艸中毛。
上山猶許驟，不嶺不宜騎。必定傷筋骨，能令日漸羸。
近學新醫者，還知此事難。將鍼宜刺淺，方便更須端。
凡鍼六脈血，不在昔令多。移時古不止，傷損返如何。
有病何妨療，無傷血莫鍼。近來愚學者，此意未知深。
一切眼昏瘴，皆因熱所傷。莫令肝臟冷，淚出轉難當。
黃風有赤脉，白翳忌侵睛。須抽眼脈血，救療有功能。
烏風起肝臟，忽患便青盲。便是通神妙，除非解損睛。
有瘴多須淚，無令冷藥多。細辛並地骨，犀角決明和。
外瘴須磨點，黃連最能駈。烏魚骨頗妙，輒莫用珍珠。
不可全憑藥，時聞亦用鍼。頻抽口鼻血，腦熱勿令侵。
肝病眼睛病，眼昏肝有風。發來時生暈，嚾烙抵神功。
環睛難爲病，侵睛多即驚。月中騎亦懼，雲內更同盲。
卒熱傳肝肺，尫羸也易推。奈何雙目暗，得較也何時。
欲知看口色，春季忌於青。若似秋時候，醫之必得寧。
夏病不食草，口中赤色深。莫將爲熱療，熱療病難尋。
秋病口中白，時時喘息粗。於中帶黑色，肝肺恐應無。
冬季口中黑，醫之不必痊。臥蠶雖有色，而退也無緣。
大抵怕青黑，兼憂喘息粗。神功也不救，遲治氣全無。
肺病多方療，心傷鶻骨抽。目前雖得效，已後發無休。
鼻內出膿血，如加氣轉抽。豈堪連背硬，何用更開喉。
肺病休疑冷，猩膻不可爲。但將凉藥療，莫使小猪脂。
天門還治肺，地骨也醫肝。心熱黃芩妙，人參性不寒。
前面熱未退，腰胯却行遲。是熱須醫熱，少將冷藥醫。
脾寒令肉顫，胃冷吐清涎。但鍼脾上穴，暖胃藥爲先。
擈尾褰唇痛，起臥四蹄攤。頻頻覤膁上，冷熱氣相干。
起臥無時度，將身似狗蹲。腸中如糞結，巴豆最爲珍。
若作如斯候，切在細推尋。如逢腎脈上，多應腸入陰。
識得尋常病，便須用橘皮。檳榔爲第一，蔥油最相宜。
止痛當歸妙，牽牛芍藥和。生薑宜剩使，滑石勿令多。
治脾人間妙，鍼脾第一功。目前兼惡急，氣脈當時通。
尿血還緣熱，風虛結澁爲。秦艽能治療，通利大黃奇。
忽傷糞如水，赤黃氣息腥。饒醫能用藥，口色怕微青。
若還退草料，腹中虛氣鳴。大似腸黃候，脾家氣不勻。
有傷即爲急，無傷呼爲慢。先鍼喉脈血，亦須先由汗。
尾揭遍身硬，耳腎閃骨生。此風從後得，暖處勿吹驚。
病見從前得，斯須便過關。大風烙最妙，入口下應難。
四脚難移動，一邊汗出微。口中時吐沫，見此莫生疑。
是藥皆治病，唯風卻要虵。防風並半夏，最急是天麻。
治療皆憑藥，就中風也難。七朝疑似退，火烙大無端。
歇汗風饒痒，爲瘡急㿋多。肺風多揩擦，疥癩即相和。
花蛇及乾蝎，亦療腦旋風。烏頭勿單使，麻黃更要芎。
有風切忌驚，角耳最爲精。漢椒並附子，相合耳中傾。
膊痛緣騎苦，蹄傷敗血攻。痛時鍼且妙，蹄損火能通。
膝骨難任痛，行時脚失多。無端鍼脈血，得效也蹉跎。
子骨連蹄痛，多應是物傷。烙蹄蹄不發，漸漸骨開張。
失節莫交頻，鹿節黃水成。假饒用火烙，滑石鎮長盈。
但是筋骨痛，皆因傷損爲。於中硯子骨，末後不通醫。
食槽脹雖烙，多緣腑病生。胃翻加止沫，何藥效能成。
小胯骨若痛，牽連雁翅疼。從鍼須得穴，用藥更持鋒。
曲池鵝鼻骨，脹時不在鍼。芸臺並紫葛，巴豆最功深。
附骨侵於膝，走驟多饒失。火烙意還粗，藥消爲第一。
頭悶忽啣韁，此即是心黃。先須用火烙，時下得安康。
胸黃忽腫硬，未可用鍼鍼。須使消黃藥，無令痛所侵。
偏次黃雖少，還緣積熱成。嘗聞連五臟，根向肺中生。
喉內若生黃，此病實難當。藥鍼但少效，向裏結成囊。
急慢腸黃候，患時俱一般。慢時一月多，急則當時間。
腎黃腎脈腫，積冷致如然。還須熁腰上，以此出頑涎。
水黃連帶脈，虛腫在皮膚。先用火鍼治，消時膿出餘。
膁黃不用鍼，塗藥妙能深。涓石並葶藶，橘皮使蔚金。
騾馬緣風熱，因此作妳黃。塗藥教駒匝，切恐結成囊。
一切黃虛腫，多緣積熱生。宜抽喉脉血，諸毒不能成。
竹節療膊瘡，骨鑽亦難當。若塗先用洗，欲使洗鹽湯。
貼瘡須用藥，艾炙且令焦。乾姜將入內，根出始方消。
疳瘡生眼畔，疳血化爲蟲。即漸侵於腦，和睛變作膿。
肺毒若生瘡，醫之要肺涼。貼藥雖宜洗，可用甘草湯。
斷踠緣風血，燥蹄亦一般。麝香葶藶子，貫衆及黃丹。
冷病緣草結，膿多瘡口寒。乳香幷附子，貼此始應看。
疥癬深秋旺，爪瘡盛夏多。都緣風血聚，忙療莫蹉跎。
血躁連蹄腫，筋風血作膿。蕪荑鶴風妙，能殺此般蟲。
一切破損瘡，勿令口自傷。㿉瘡難治療，客風須是防。
齒有數般蒼，教伊識不妨。莫言爲小事，識得大賢良。
黑白一齊全，生來始八年。中間初似破，十二歲無偏。
齒如十二月，𮪃牙象四時。二十四氣足，伯樂視爲規。
四齒不曾退，年已只似駒。但看邊畔者，咬得臼還殊。
向南馬齒口，野放咬山多。區臼雖先破，莫言齒歲過。
黃區將欲盡，黑白以全無。上下齒更展，十二歲應餘。
王龜七寶林，唱讚願同舟。丹景曜目精，令我心踟蹰。
解帶天皇寢，停駕高上兵。玉真造角節，翊衞自相扶。
玉皇命真王，飛軒浪天陔。諸天驩且悅，瓊音自瑲淒。
重萌鬱以赫，朱風引鳴鳩。既忘榮曜契，何不寶僊居。
不見九靈母，北真道相遒。九龍運東井，天馬發西嵎。
仰翕長庚井，練胎反嬰孩。太一保命籍，南陵拔夜居。
同歡舞雲華，衆真欣誰喻。丹景曜目精，令我心踟蹰。
遊雲落太陽，飈景淩三天。千秋似清旦，萬歲猶日半。
觀見學仙客，蹊路放炎煙。陽光不復朗，陰精不復明。
徘徊二元際，內觀自纏綿。靈胎運九霞，永保億萬椿。
白鵠揮輕翮，神虬奮綠鱗。羣仙嚴軒駕，玉女散華煙。
逍遙聚無散，身生水火先。大運會開度，彌劫爲一齡。
冥化自有數，我真法自然。妙曲發空洞，宮商結仙靈。
迴舞太空嶺，六氣運重幽。我際豈能尋，使爾終不彫。
仙童掇朱實，神女獻玉瓜。浴身丹浥池，濯髮甘泉波。
宴景玉京上，遊輪蹲玄都。逍遙大明中，長燈煥翠羅。
乞免五難中，制召諸天魔。靈嶽不崩陷，福地更鍊胎。
運役自然氣，於是息三徒。一暢萬劫感，慶賀西玉那。
五道息對魂，九幽罷三途。不聞孤魂聲，但聞興樂歌。
榮秀椿却期，乘運應靈圖。兜術開大有，一慶享祚多。
下看榮竟子，篤似蛙與蟆。顧盼慶濁中，憂患自相羅。
靜心念至真，隨運順離羅。感應理常通，神適逮自徂。
彈璈北寒臺，七靈曜紫霄。濟濟羣仙舉，紛紛塵中羅。
太虛感靈會，命我生成章。諸天普欣悅，一切稽首恭。
開度飛玄真，凝化輪空洞。帝真始明精，號曰字元陽。
鬱鬱對啓明，圓華煥三沖。飈粲麗九天，天綠繞丹房。
停蓋濯碧溪，采秀月支峯。咀嚼三靈華，吐吸九神芒。
靈章癊玄方，仰感旋曜精。詵詵繁茂萌，重德必克昌。
攜袂明真館，仰期天上皇。北鈞唱羽人，玉女粲賢衆。
引領囂庭內，開心機穢衝。一靜安居苦，試去視滄浪。
淵響啓靈扉，七門扇羽章。陽臺大洞野，幽逸英芝充。
霄軿縱橫舞，紫蓋託朱方。風塵有憂哀，隕我白鬢翁。
玉臺敷朱霄，綠霞高有墉。體矯萬津波，神生攝十方。
提攜宴玉賓，契駕乘煙騁。黃籙命玉符，公子運我上。
玉虛範玄象，高會通冥想。三曜無停暉，明真煥雲芒。
飛輪藹太宗，無形亦無跡。縱路任飛輪，蕭蕭起界外。
夕遊蓬萊島，期對華景宴。神仙結丹藻，流暉寄文翰。
風雲隱宛微，講論五嶽匠。硨磲精流璃，琥珀金剛鏡。
騰躍雲景轅，浮觀霞上空。霄軿縱橫舞，紫蓋記靈方。
看河水漠瀝，望野草蒼黃。露停君子樹，霜宿女姓薑。
羈客意盤桓，流淚下闌干。雖對琴觴樂，煩情仍未歡。
望野草青青，臨河水活活。斜峰纜舟行，曲浦浮積沫。
從風似飛絮，照日類繁英。拂巖如寫鏡，封林若耀瓊。
山方翻類矩，波圓更若規。樹表看猿掛，林側望熊馳。
朝雲晦初景，丹池晚飛雪。飄枝聚還散，吹楊凝且滅。
可憐雙飛鳧，俱來下建章。一個今依是，拂翮獨先翔。
撥櫂金陵渚，遵流背城闕。浪蹙飛船影，山掛垂輪月。
陟野看陽春，登樓望初節。綠池始沾裳，弱蘭未央結。
遊魚牽細藻，鳴琴哢好音。誰知遲暮節，悲吟傷寸心。
元生愛皓月，阮氏願清風。取樂情無已，賞玩未能同。
雲生遮麗月，波動亂遊魚。涼風便入體，寒氣漸鑽膚。
玉繩耿長漢，金波麗碧空。星光暗雲裏，月影碎簾中。
熠燿庭中度，蟋蟀傍窗吟。條間垂白露，菊上帶黃金。
熠燿流寒火，蟋蟀動秋音。凝露如懸玉，攢菊似披金。
東圃青梅發，西園綠草開。砌下花徐去，階前絮緩來。
鮮光葉上動，艷彩花中出。疏桐映蘭閣，密柳蓋荷池。
昨夜越溪難，含悲赴上蘭。今朝逾嶺易，抱笑入長安。
月映茱萸錦，艷起桃花頰。風發蒲桃秀，香生雲母帖。
翠苑翠峰外，單蜂拾蘂歸。芳園芳樹裏，雙燕歷花飛。
看山山已峻，望水水仍清。聽蟬蟬響急，思鄉鄉別情。
霏霏歛夕霧，赫赫吐晨曦。軒軒多秀氣，奕奕有光儀。
天地心間靜，日月眼中明。麟鳳千年貴，金銀一代榮。
玉釵丹翠纏，象榻金銀鏤。青㫙丹碧度，輕霧歷簷飛。
天清時雲外，山峻紫微中。鳥飛隨去影，花落逐搖風。
五章紛冉弱，三冬粲陸離。悵望一途阻，參差百慮違。
放暢千般意，逍遙一個心。潄流還枕石，步月復彈琴。
徘徊夜月滿，肅穆曉風清。此時一罇酒，無君徒自盈。
心貞如玉性，志潔若金爲。託曾同心葉，因附合歡枝。
合瞑刺縫罷，守啼方達曙。帶長垂兩巾，代人交手處。
插花花未歇，薰衣衣已香。望望遙心斷，悽悽愁切腸。
女蘿本細草，抽莖信不功。憑高出嶺上，假樹入雲中。
花桃微散紅，萠蘭稍開紫。客子情已多，春望復如此。
學自行爲急，奉戒制情心。虛夷正氣居，仙聖自相尋。
莫以今時寵，難忘舊日恩。看花滿眼淚，不共楚王言。
玉窗螢影度，金殿人聲絕。秋夜守羅帷，孤燈耿不滅。
宮殿生秋草，君王恩幸疎。那堪聞鳳吹，門外度金輿。
怪來妝閣閉，朝下不相迎。總向春園裏，花間笑語聲。
新家孟城口，古木餘衰柳。來者復爲誰，空悲昔人有。
飛鳥去不窮，連山復秋色。上下華子岡，惆悵情何極。
文杏裁爲梁，香茅結爲宇。不知棟裏雲，去作人間雨。
檀欒暎空曲，青翠漾漣漪。暗入商山路，樵人不可知。
空山不見人，但聞人語響。返景入深林，復照青苔上。
秋山斂餘照，飛鳥逐前侶。彩翠時分明，夕嵐無處所。
結實紅且綠，復如花更開。山中儻留客，置此芙蓉杯。
仄逕蔭宮槐，幽陰多綠苔。應門但迎埽，畏有山僧來。
輕舸迎上客，悠悠湖上來。當軒對尊酒，四面芙蓉開。
輕舟南垞去，北垞淼難即。隔浦望人家，遙遙不相識。
吹簫凌極浦，日暮送夫君。湖上一回首，青山卷白雲。
分行接綺樹，倒影入清漪。不學御溝上，春風傷別離。
颯颯秋雨中，淺淺石溜瀉。跳波自相濺，白鷺驚復下。
日飲金屑泉，少當千餘歲。翠鳳翊文螭，羽節朝玉帝。
清淺白石灘，綠蒲向堪把。家住水東西，浣紗明月下。
北垞湖水北，雜樹暎朱闌。逶迤南川水，明滅青林端。
獨坐幽篁裏，彈琴復長嘯。深林人不知，明月來相照。
木末芙蓉花，山中發紅萼。澗戶寂無人，紛紛開且落。
古人非傲吏，自闕經世務。偶寄一微官，婆娑數株樹。
桂尊迎帝子，杜若贈佳人。椒漿奠瑤席，欲下雲中君。
人閑桂花落，夜靜春山空。月出驚山鳥，時鳴春澗中。
日日采蓮去，洲長多暮歸。弄篙莫濺水，畏濕紅蓮衣。
乍向紅蓮沒，復出清蒲颺。獨立何䙰褷，銜魚古查上。
朝耕上平田，暮耕上平田。借問問津者，寧知沮溺賢。
春池深且廣，會待輕舟迴。靡靡綠萍合，垂楊埽復開。
淼淼寒流廣，蒼蒼秋雨晦。君問終南山，心知白雲外。
山中多法侶，禪誦自爲羣。城郭遙相望，唯應見白雲。
猿吟一何苦，愁朝復悲夕。莫作巫峽聲，腸斷秋江客。
與君青眼客，共有白雲心。不相東山去，日令春草深。
山中相送罷，日暮掩柴扉。春草明年綠，王孫歸不歸。
相送臨高臺，川原杳何極。日暮飛鳥還，行人去不息。
依遲動車馬，惆悵出松蘿。忍別青山去，其如綠水何。
城隅一分手，幾日還相見。山中有桂花，莫待花如霰。
君家雲母障，時向野庭開。自有山泉入，非因采畫來。
綠豔閑且靜，紅衣淺復深。花心愁欲斷，春色豈知心。
閑灑階邊草，輕隨箔外風。黃鶯弄不足，銜入未央宮。
安得捨羅網，拂衣辭世喧。悠然策藜杖，歸向桃花源。
家住孟津河，門對孟津口。常有江南船，寄書家中否。
君自故鄉來，應知故鄉事。來日綺窗前，寒梅着花未。
已見寒梅發，復聞啼鳥聲。心心視春草，畏向階前生。
畫君年少時，如今君已老。今時新識人，知君舊時好。
朱實山下開，清香寒更發。幸與叢桂花，窗前向秋月。
紅豆生南國，秋來發故枝。願君多采擷，此物最相思。
輕陰閣小雨，深院晝慵開。坐看蒼苔色，欲上人衣來。
故人不可見，漢水日東流。借問襄陽老，江山空蔡州。
荆谿白石出，天寒紅葉稀。山路元無雨，空翠濕人衣。
相看不忍發，慘淡暮潮平。語罷更攜手，月明洲渚生。
山月曉仍在，林風涼不絕。殷勤如有情，惆悵令人別。
結廬古城下，時登古城上。古城非疇昔，今人自來往。
落日松風起，還家草露晞。雲光侵履跡，山翠拂人衣。
迢迢文杏館，躋攀日已屢。南嶺與北湖，前看復迴顧。
明流紆且直，綠篠密復深。一徑通山路，行歌望舊岑。
日夕見寒山，便爲獨往客。不知深林事，但有麏麚跡。
蒼蒼落日時，鳥聲亂谿水。緣谿路轉深，幽興何時已。
飄香亂椒桂，布葉間檀欒。雲日雖迴照，森沈猶自寒。
門前宮槐陌，是向欹湖道。秋來山雨多，落葉無人掃。
當軒彌滉漾，孤月正裴回。谷口猨聲發，風傳入戶來。
孤舟信一泊，南垞湖水岸。落日下崦嵫，清波殊淼漫。
空闊湖水廣，青熒天色同。艤舟一長嘯，四面來清風。
映池同一色，逐吹散如絲。結陰既得地，何謝陶家時。
瀨聲喧極浦，沿涉向南津。汎汎鷗鳧渡，時時欲近人。
縈渟澹不流，金碧如可拾。迎晨含素華，獨往事朝汲。
跂石復臨水，弄波情未極。日下川上寒，浮雲澹無色。
南山北垞下，結宇臨欹湖。每欲采樵去，扁舟出菰蒲。
來過竹里館，日與道相親。出入唯山鳥，幽深無世人。
好閑早成性，果此諧宿諾。今日漆園游，還同莊叟樂。
丹刺罥人衣，芳香留過客。幸堪調鼎用，願君垂采摘。
積雨晦空曲，平沙滅浮彩。輞水去悠悠，南山復何在。
歸山深淺去，須盡丘壑美。莫學武陵人，暫游桃源裏。
駐馬欲分襟，清寒御溝上。前山景氣佳，獨往還惆悵。
冷豔全欺雪，餘香乍入衣。春風且莫定，吹向玉階飛。
君家何處住？妾住在橫塘。停船暫借問，或恐是同鄉。
家臨九江水，來去九江側。同是長干人，自小不相識。
下渚多風浪，蓮舟漸覺稀。那能不相待，獨自逆潮歸。
三江潮水急，五湖風浪湧。由來花性輕，莫畏蓮舟重。
汝潁俱宿好，往來託層巒。終日何寂寞，繞籬生蕙蘭。
送別到中流，秋船倚渡頭。相看尚不遠，未可即回舟。
終南陰嶺秀，積雪浮雲端。林表明霽色，城中增暮寒。
雲陰帶殘日，悵別此何時。欲望黃山道，無由見所思。
世界蓮花藏，行人香火緣。燈王照不盡，中夜寂相傳。
洛水春冰開，洛城春水綠。朝看大道上，落花亂馬足。
大道直如髮，春日佳氣多。五陵貴公子，雙雙鳴玉珂。
春風二月時，道傍柳堪把。上枝覆官閣，下枝覆車馬。
洛水照千門，千門碧空裏。少年不得志，走馬遊新市。
竹吹留歌扇，蓮香入舞衣。前溪多曲漵，乘興莫先歸。
鳴鞭過酒肆，袨服遊倡門。百萬一時盡，含情無片言。
西行一千里，暝色生寒樹。暗聞歌吹聲，知是長安路。
綠江深見底，高浪直翻空。慣是湖邊住，舟輕不畏風。
逐流牽荇葉，綠岸摘蘆苗。爲惜鴛鴦鳥，輕輕動畫橈。
日暮長江裏，相邀歸渡頭。落花如有意，來去逐船流。
隔江看樹色，沿月聽歌聲。不是長干住，那從此路行。
一鴈過連營，繁霜覆古城。胡笳在何處？半夜起邊聲。
山北天泉苑，山西鳳女家。不言沁園好，獨隱武陵花。
滄浪臨古道，道上若成塵。自有滄浪峽，誰爲無事人。
真門逈向北，馳道直向西。爲與天光近，雲色成虹霓。
月昃鳴珂動，花連繡戶春。盤龍玉臺鏡，唯待畫眉人。
大將軍出戰，白日暗榆關。三面黃金甲，單于破膽還。
仗劒行千里，微軀感一言。曾爲大梁客，不負信陵恩。
腰鎌欲何之，東園刈秋韭。世事不復論，悲歌和樵叟。
開門望長川，薄暮見漁者。借問白頭翁，垂綸幾年也。
椶櫚花滿院，苔蘚入閑房。彼此名言絕，空中聞異香。
雙峰褐衣久，一磬白眉長。誰識野人意，徒看春草芳。
荆門不堪別，況乃瀟湘秋。何處遙望君，江邊明月樓。
暎門淮水綠，留騎主人心。明月隨良掾，春潮夜夜深。
怨別秦楚深，江中秋雲起。天長杳無隔，月影在寒水。
楓林已愁暮，楚水復堪悲。別後冷山月，清猿無斷時。
諸侯分楚郡，飲餞五谿春。山水清暉遠，俱憐一逐臣。
客心仍在楚，江館復臨湘。別意猿鳥外，天寒桂水長。
平明江霧寒，客馬江上發。扁舟事洛陽，窅窅含楚月。
美人怨何深，含情倚金閣。不嚬復不語，紅淚雙雙落。
美人閉紅燭，獨作裁新錦。頻放剪刀聲，夜寒知未寢。
珠箔因風起，飛蛾入最能。不教人夜作，方便殺明燈。
斂眉語芳草，何許太無情。正見離人別，春心相向生。
河水浮落花，花流東不息。應見浣紗人，爲道長相憶。
日暮蒼山遠，天寒白屋貧。柴門聞犬吠，風雪夜歸人。
朝無寒士達，家在舊山貧。相送天涯裏，憐君更遠人。
羣公誰讓位，五柳獨知貧。惆悵青山路，煙霞老此人。
初迷武陵路，復出孟嘗門。迴首江南岸，青山與舊恩。
月明花滿地，君自憶山陰。誰遣因風起，紛紛亂此心。
帝子不可見，秋風來暮思。嬋娟湘江月，千載空蛾眉。
蒼梧千載後，斑竹對湘沅。欲識湘妃怨，枝枝滿淚痕。
君王不可見，芳草舊宮春。猶帶羅裙色，青青向楚人。
憔悴逢新歲，茅扉見舊春。朝來明鏡裏，不忍白頭人。
片帆何處去，匹馬獨歸遲。惆悵江南北，青山欲暮時。
歸人乘野艇，帶月過江村。正落寒潮水，相隨夜到門。
不知方外客，何事鎖空房。應向桃源裏，教他喚阮郎。
泠泠七絲上，靜聽松風寒。古調雖自愛，今人多不彈。
此地常無日，青青獨在陰。太陽偏不及，非是未傾心。
百丈深澗裏，過時花欲妍。應緣地勢下，遂使春風偏。
渡口發梅花，山中動泉脉。蕪城春草生，君作揚州客。
半邏鶯滿樹，新年人獨還。落花逐流水，共到茱萸灣。
雁還空渚在，人去落潮翻。臨水獨揮手，殘陽歸掩門。
狎鳥攜稚子，釣魚終老身。殷勤囑歸客，莫話桃源人。
悠悠白雲裏，獨住青山客。林下晝焚香，桂花同寂寂。
孤雲將野鶴，豈向人間住。莫買沃洲山，時人已知處。
蒼蒼竹林寺，杳杳鐘聲晚。荷笠帶夕陽，青山獨歸遠。
荒涼野店絕，迢遰人煙遠。蒼蒼古木中，多是隋家苑。
楚城今近遠，積靄寒塘暮。水淺舟且遲，淮潮至何處。
空洲夕煙斂，望月秋江裏。歷歷沙上人，月中孤渡水。
吹角報蕃營，迴軍欲洗兵。已教青海外，自築漢家城。
渺渺戍煙孤，茫茫塞草枯。隴頭那用閉，萬里不防胡。
絕漠大軍還，平沙獨戍閑。空留一片石，萬古在燕山。
與君爲近別，不啻遠相思。落日平湖上，看山對此時。
眼病身亦病，浮生已半空。迢迢千里月，應與惠連同。
公子三千客，人人願報恩。應憐抱關者，貧病老夷門。
別愁復經雨，別淚還如霰。寄心海上雲，千里常相見。
羣物歸大化，六龍頹西荒。安知浮雲外，日月不運行。
四海重然諾，吾嘗聞白眉。秦城遊俠客，相得半酣時。
日暮田家遠，山中勿久淹。歸人須早去，稚子望陶潛。
峴首風湍急，雲帆若鳥飛。憑軒試一問，張翰欲來歸。
遊人武陵去，寶劒直千金。分手脫相贈，平生一片心。
君登青雲去，予望青山歸。雲山從此別，淚濕薜蘿衣。
碧溪常共賞，朱邸忽遷榮。豫有相思意，聞君琴上聲。
異俗非鄉俗，新年改故年。薊門看火樹，疑是燭龍然。
綺席鋪蘭杜，珠盤折芰荷。故園留不住，應是戀絃歌。
北澗流恆滿，浮舟觸處通。沿洄自有趣，何必五湖中。
春眠不覺曉，處處聞啼鳥。夜來風雨聲，花落知多少。
洛陽訪才子，江嶺作流人。聞說梅花早，何如北地春。
行至菊花潭，村西日已斜。主人登高去，雞犬空在家。
花伴成龍竹，池分躍馬溪。田園人不見，疑向洞中棲。
北固臨京口，夷山近海濱。江風白浪起，愁殺渡頭人。
珠彈繁華子，金羈遊俠人。酒酣白日暮，走馬入紅塵。
八月觀潮罷，三江越海潯。回瞻魏闕路，空復子牟心。
移舟泊煙渚，日暮客愁新。野曠天低樹，江清月近人。
向夕問舟子，前程復幾多。灣頭正堪泊，淮裏足風波。
客醉眠未起，主人呼解酲。已言雞黍熟，復道甕頭清。
微雲淡河漢，疎雨滴梧桐。逐逐懷良馭，蕭蕭顧樂鳴。
昭君拂玉鞍，上馬啼紅頰。今日漢宮人，明朝胡地妾。
相逢紅塵內，高揖黃金鞭。萬戶垂楊裏，君家阿那邊。
玉階生白露，夜久侵羅襪。却下水晶簾，玲瓏望秋月。
襄陽行樂處，歌舞白銅鞮。江城回淥水，花月使人迷。
山公醉酒時，酩酊高陽下。頭上白接䍦，倒著還騎馬。
峴山臨漢江，水綠沙如雪。上有墮淚碑，青苔久磨滅。
且醉習家池，莫看墮淚碑。山公欲上馬，笑殺襄陽兒。
白玉誰家郎，回車渡天津。看花東陌上，驚動洛陽人。
金花折風帽，白馬小遲回。翩翩舞廣袖，似鳥海東來。
金繩界寶地，珍木蔭瑤池。雲間妙音奏，天際法蠡吹。
牀前看月光，疑是地上霜。舉頭望山月，低頭思故鄉。
淥水明秋月，南湖採白蘋。荷花嬌欲語，愁殺蕩舟人。
海客乘天風，將船遠行役。譬如雲中鳥，一去無蹤跡。
秋浦錦駝鳥，人間天上稀。山雞羞淥水，不敢照毛衣。
兩鬢入秋浦，一朝颯已衰。猨聲催白髮，長短盡成絲。
秋浦多白猨，超騰若飛雪。牽引條上兒，飲弄水中月。
愁作秋浦客，強看秋浦花。山川如剡縣，風日似長沙。
醉上山公馬，寒歌甯戚牛。空吟白石爛，淚滿黑貂裘。
秋浦千重嶺，水車嶺最奇。天傾欲墮石，水拂寄生枝。
江祖一片石，青天掃畫屏。題詩留萬古，綠字錦苔生。
水如一匹練，此地即平天。耐可乘明月，看花上酒船。
淥水淨素月，月明白鷺飛。郎聽採菱女，一道夜歌歸。
爐火照天地，紅星亂紫煙。赧郎明月夜，歌曲動寒川。
白髮三千丈，緣愁似個長。不知明鏡裡，何處得秋霜。
秋浦田舍翁，採魚水中宿。妻子張白鷴，結罝暎深竹。
潮水還歸海，流人却到吳。相逢問愁苦，淚盡日南珠。
昨夜梁園裏，弟寒兄不知。庭前看玉樹，腸斷憶連枝。
同州隔秋浦，聞吟猛虎詞。晨朝來借問，知是謝楊兒。
邯鄲四十萬，同日陷長平。能迴造化筆，或冀一人生。
腸斷枝上猨，淚添山下樽。白雲見我去，亦爲我飛翻。
坐嘯廬江靜，閑聞進玉觴。去時無一物，東壁挂胡牀。
食出野田美，酒臨遠水傾。東流若未盡，應見別離情。
東林送客處，月出白猨啼。笑別廬山遠，何煩過虎溪。
攜妓東山去，春光半道催。遙看若桃李，雙入鏡中開。
痛飲龍筇下，燈青月復寒。醉歌驚白鷺，半夜起沙灘。
水國秋風夜，殊非遠別時。長安如夢裏，何日是歸期。
白鷺拳一足，月明秋水寒。人驚遠飛去，直向使君灘。
領得烏紗帽，全勝白接䍦。山人不照鏡，稚子道相宜。
初謂鵲山近，寧知湖水遙。此行殊訪戴，自可緩歸橈。
湖闊數千里，湖光搖碧山。湖西正有月，獨送李膺還。
水入北湖去，舟從南浦回。遙看鵲山轉，却似送人來。
今日竹林宴，我家賢侍郎。三杯容小阮，醉後發清狂。
船上齊橈樂，湖心泛月歸。白鷗閑不去，爭拂酒筵飛。
剗却君山好，平鋪湘水流。巴陵無限酒，醉殺洞庭秋。
我愛銅官樂，千年未擬還。要須迴舞袖，拂盡五松山。
九日龍山飲，黃花笑逐臣。醉看風落帽，舞愛月留人。
昨日登高罷，今朝更舉觴。菊花何太苦，遭此兩重陽。
南登杜陵上，北望五陵間。秋水明落日，流光滅遠山。
早起見日出，暮見棲鳥還。客心自酸楚，況對木瓜山。
船下廣陵去，月明征虜亭。山花如繡頰，江火似流螢。
蘇武天山上，田橫海島邊。萬重關塞斷，何日是歸年。
亭伯去安在，李陵降未歸。愁容變海色，短服改胡衣。
談笑三軍却，交游七貴疎。仍留一隻箭，未射魯連書。
昨日東樓醉，還應倒接䍦。阿誰扶上馬，不省下樓時。
羗笛梅花引，吳溪隴水情。寒山秋浦月，腸斷玉關聲。
嬾搖白羽扇，躶體青林中。脫巾挂石壁，露頂洒松風。
我似鷓鴣鳥，南遷嬾北飛。時尋漢陽令，取醉月中歸。
衆鳥高飛盡，孤雲獨去閑。相看兩不厭，只有敬亭山。
對酒不覺暝，落花盈我衣。醉起步溪月，鳥還人亦稀。
不向東山久，薔薇幾度花。白雲還自散，明月落誰家。
我今攜謝妓，長嘯絕人羣。欲報東山客，開關掃白雲。
欲向江東去，定將誰舉杯。稽山無賀老，却櫂酒船回。
賈誼三年謫，班超萬里侯。何如牽白犢，飲水對清流。
擁腫寒山木，嵌空成酒樽。愧無江海量，偃蹇在君門。
落羽辭金殿，孤鳴咤繡衣。能言終見棄，還向隴西飛。
紫藤挂雲木，花蔓宜陽春。密葉隱歌鳥，香風留美人。
八月邊風高，胡鷹白錦毛。孤飛一片雪，百里見秋毫。
慙君能衛足，嘆我遠移根。白日如分照，還歸守故園。
白鷺下秋水，孤飛如墜霜。心閑且未去，獨立沙洲傍。
天下傷心處，勞勞送客亭。春風知別苦，不遣柳條青。
美人捲珠簾，深坐顰蛾眉。但見淚痕濕，不知心恨誰。
三百六十日，日日醉如泥。雖爲李白婦，何異太常妻。
長干吳兒女，眉目豔新月。屐上足如霜，不着鴉頭襪。
吳兒多白皙，好爲蕩舟劇。賣眼擲春心，折花調行客。
耶溪採蓮女，見客櫂歌迴。笑入荷花去，佯羞不出來。
東陽素足女，會稽素舸郎。相看月未墮，白地斷肝腸。
鏡湖水如月，耶溪女似雪。新妝蕩新波，光景兩奇絕。
玉面耶溪女，青娥紅粉妝。一雙金齒屐，兩足白如霜。
南國新豐酒，東山小妓歌。對君君不樂，花月奈愁何。
東道煙霞主，西江詩酒筵。相逢不覺醉，日墮歷陽川。
巴水急如箭，巴船去若飛。十月三千里，郎行幾歲歸。
紀叟黃泉裏，還應釀老春。夜臺無曉日，沽酒與何人。
燕谷無煖氣，窮巖閉嚴陰。鄒子一吹律，能迴天地心。
素面倚欄鉤，嬌聲出外頭。若非是織女，何得問牽牛。
玉宇含清露，香籠散輕煙。應當結沈抱，難從茲夕眠。
夕漏起遙恨，蟲響亂秋陰。反覆相思字，中有故人心。
庭樹忽已暗，故人那不來。祗因厭煩暑，永日坐霜臺。
官榮多所繫，閑居亦愆期。高閣猶相望，青山欲暮時。
芳園知夕燕，西郊已獨還。誰言不同賞，俱是醉花間。
山高鳴過雨，澗樹落殘花。非關春不待，當由期自賒。
思懷在雲闕，泊素守中林。出處雖殊跡，明月兩知心。
風光山郡少，來看廣陵春。殘花猶待客，莫問意中人。
秋山僧冷病，聊寄三五杯。應瀉山瓢裏，還寄此瓢來。
復寄滿瓢去，定見空瓢來。若不打瓢破，終當費酒材。
此瓢今已到，山瓢知已空。且飲寒塘水，遙將回也同。
念子抱沈疾，霜露變滁城。獨此高窗下，自然無世情。
林院生夜色，西廊上紗燈。時憶長松下，獨坐一山僧。
柳葉遍寒塘，曉霜凝高閣。累日此流連，別來成寂寞。
遙知郡齋夜，凍雪封松竹。時有山僧來，懸燈獨自宿。
淅瀝覆寒騎，飄颻暗川容。行子郡城曉，披雲看杉松。
僧齋地雖密，忘子跡要賒。一來非問訊，自是看山花。
懷君屬秋夜，散步詠涼天。山空松子落，幽人應未眠。
跡與孤雲遠，心將野鶴俱。那同石氏子，每到府門趨。
少年遊太學，負氣蔑諸生。蹉跎三十載，今日海隅行。
滿城憐傲吏，終日賦新詩。請報淮陰客，春帆浪作期。
專城未四十，暫謫豈蹉跎。風雨吳門夜，惻愴別情多。
遠聽江上笛，臨觴一送君。還愁獨宿夜，更向郡齋聞。
郡閣始嘉宴，青山憶舊居。爲君量革履，且願住藍轝。
孤客逢春暮，緘情寄舊遊。海隅人使遠，書到洛陽秋。
馬卿猶有壁，漁父自無家。想子今何處，扁舟隱荻花。
林中觀易罷，溪上對鷗閑。楚俗饒辭客，何人最往還。
深夜竹亭雪，孤燈案上書。不遇無爲化，誰復得閒居。
野寺望山雪，空齋對竹林。我以養愚地，生君道者心。
暫與雲林別，忽陪鴛鷺翔。看山不得去，知爾獨相望。
去馬嘶春草，歸人立夕陽。元知數日別，要使兩情傷。
斜月纔鑒帷，凝霜偏冷枕。持情須耿耿，故作單牀寢。
白雲埋大壑，陰崖滴夜泉。應居西石室，月照山蒼然。
存亡三十載，事過悉成空。不惜霑衣淚，併話一宵中。
獨鳥下高樹，遙知吳苑園。淒涼千古事，日暮倚閶門。
茲樓日登眺，流歲暗蹉跎。坐厭淮南守，秋山紅樹多。
殘霞照高閣，青山出遠林。晴明一登望，瀟灑此幽襟。
園林過新節，風花亂高閣。遙聞擊鼓聲，蹴鞠軍中樂。
南樓夜已寂，暗鳥動林間。不見城郭事，沈沈唯四山。
悵然高閣望，已掩東城關。春風偏送柳，夜景欲沈山。
乾坤有精物，至寶無文章。雕琢爲世器，真性一朝傷。
秋荷一滴露，清夜墜玄天。將來玉盤上，不定始知圓。
映物隨顏色，含空無表裏。持來向明月，的皪愁成水。
絳樹無花葉，非石亦非瓊。世人何處得，蓬萊石上生。
有色同寒冰，無物隔纖塵。象筵看不見，堪將對玉人。
曾爲老茯神，本是寒松液。蚊蚋落其中，千年猶可覿。
軍中始吹角，城上河初落。深沈猶隱帷，晃朗先分閣。
明從何處去，暗從何處來。但覺年年老，半是此中催。
萬物自生聽，太空恆寂寥。還從靜中起，却向靜中消。
世事日可見，身名良蹉跎。尚瞻白雲嶺，聊作負薪歌。
香爐宿火滅，蘭燈宵影微。秋齋獨臥病，誰與覆寒衣。
山月皎如燭，風霜時動竹。夜半鳥驚栖，窗間人獨宿。
高閣漸凝露，涼葉稍飄闈。憶在南宮直，夜長鐘漏稀。
裴回輕雪意，似惜豔陽時。不悟風花冷，翻令梅柳遲。
獨照碧窗久，欲隨寒燼滅。幽人將遽眠，解帶翻成結。
雜英紛已積，含芳獨暮春。還如故園樹，忽憶故園人。
時節變衰草，物色近新秋。度月影纔斂，繞竹光復流。
葉有苦寒色，山中霜霰多。雖此蒙陽景，移根意如何。
參差剪綠綺，瀟灑覆瓊柯。憶在灃東寺，偏書此葉多。
郡中臥病久，池上一來賒。榆柳飄枯葉，風雨倒橫查。
勢從千里奔，直入江中斷。嵐橫秋塞雄，地束驚流滿。
失侶度山覓，投林舍北啼。今將獨夜意，偏知對影栖。
故園眇何處，歸思方悠哉。淮南秋雨夜，高齋聞鴈來。
不寐倦長更，披衣出戶行。月寒秋竹冷，風切夜窗聲。
一爲吳郡守，不覺菊花開。始有故園思，且喜衆賓來。
都護新滅胡，士馬氣亦麤。蕭條虜塵淨，突兀天山孤。
富貴情還在，相逢豈間然。綈袍更有贈，猶荷故人憐。
東望望長安，正值日初出。長安不可見，喜見長安日。
長安何處在，只在馬蹄下。明日歸長安，爲君急走馬。
夫子素多疾，別來未得書。北庭苦寒地，體內今何如。
醉後未能別，待醒方送君。看君走馬去，直上天山雲。
五粒松花酒，雙谿道士家。唯求縮却地，鄉路莫教賒。
結宇題三藏，焚香老一峰。雲間獨坐臥，祗是對山松。
高住最高處，千家恆眼前。題詩飲酒後，只對諸峰眠。
野寺荒臺晚，寒天古木悲。空堦有鳥跡，猶似造書時。
沙上見日出，沙上見日沒。悔向萬里來，功名是何物。
渭水東流去，何時到雍州。憑添兩行淚，寄向故園流。
隴水何年有，潺潺逼路傍。東西流不歇，曾斷幾人腸。
那知芳歲晚，坐見寒葉墮。吾不如腐草，翻飛作螢火。
強欲登高去，無人送酒來。遙憐故園菊，應傍戰場開。
來亦一布衣，去亦一布衣。羞見關城吏，還從舊路歸。
白髮生偏速，交人不奈何。今朝兩鬢上，更較數莖多。
此地曾居住，今來宛似歸。可憐汾上柳，相見也依依。
帝鄉北近日，瀘口南連蠻。何當遇長房，縮地到京關。
日暮遠天青，霜風入後庭。洞房寒未掩，砧杵夜泠泠。
淨掃黃金堦，飛霜皓如雪。下簾彈箜篌，不忍見秋月。
莫向嵩山去，神仙多誤人。不如朝魏闕，天子重賢臣。
